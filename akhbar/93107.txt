از بین بردن داعش زمانبر است راهبردمان حمایت از منافعمان در عراق است
رئیس جمهور آمریکا با اشاره به تحولات عراق گفت: راهبردمان حمایت از منافعمان در عراق است و باید با عشایر سنی برای مبارزه با داعش در عراق ائتلاف تشکیل شود.
به گزارش بولتن نیوز و به نقل از ای‌بی‌سی نیوز، باراک اوباما رئیس جمهور آمریکا در نشستی خبری با رئیس جمهوری استونی شرکت کرد.
اوباما برای شرکت در نشست سران ناتو که روزهای 4 و 5 سپتامبر (13 و 14) در ولز برگزار می‌شود به این منطقه سفر کرده است.
حضورمان در حوزه بالتیک را تقویت می‌کنیم
وی در ابتدای سخنان خود گفت که آمریکا در کنار استونی خواهد ایستاد و به تامین امنیت کشورهای حوزه بالتیک متعد است و قصد داریم حضور خود در این مناطق را تقویت کنیم.
اوباما در ادامه اعلام کرد: من به این دلیل در استونی هستم که این کشور یکی از بزرگترین موفقیت‌ها پس از جنگ جهانی به شمار می‌رود.
وی همچنین  با وحشتناک خواندن سربریدن دومین خبرنگار آمریکایی در عراق اعلام کرد که دعای تمام مردم آمریکا همراه با خانواه استیون سوتلوف است.
رئیس‌جمهور آمریکا با انتقاد شدید از وحشیگری گروه داعش در کشتن خبرنگار آمریکایی تاکید کرد که عدالت اجرا خواهد شد.
اوباما تاکید کرد که قاتلان جیمز فولی و استیون سوتلوف درحال حاضر نیز شکست خورده‌اند زیرا این اقدامات وحشیانه تنها اتحاد بیشتر ما را درپی خواهد داشت.
از بین بردن داعش زمانبر است
وی گفت که داعش نه تنها تهدیدی جدی برای عراق بلکه برای کل منطقه است و از بین بردن داعش زمانبر است.
رئیس جمهور آمریکا با اشاره به تحولات عراق نیز گفت: راهبردمان حمایت از منافعمان در عراق است و باید با عشایر سنی برای مبارزه با داعش در عراق ائتلاف تشکیل شود.
رئیس جمهوری آمریکا در بخش دیگری از سخنان خود گفت: هدف ما این است که مانع از تبدیل شدن داعش به تهدیدی منطقه‌ای در آینده شویم.
روسیه عواقب اقدامات خود در اوکراین را خواهد پرداخت
وی در ارتباط با مسئله اوکراین نیز اعلام کرد که تا زمانی که روسیه به اعزام نیرو در قالب جدایی‌طلبان به اوکراین اقدام می‌کند حل این تنش ممکن نخواهد بود.
اوباما همچنین گفت که روسیه عواقب اقدامات خود در اوکراین را خواهد پرداخت.
این در حالی است که مسکو بارها اتهامات در خصوص دخالت در تحولات اوکراین را رد کرده است. صبح امروز نیز ابتدا دفتر ریاست جمهور اوکراین اعلام کرد که ولادیمیر پوتین رئیس جمهور روسیه و پترو پروشنکو رئیس جمهور اوکراین بر سر آتش بس دائم در مناطق شرقی اوکراین و در دو استان دونتسک و لوهانسک به توافق رسیده‌اند.
اما در ادامه سخنگوی کاخ کرملین اعلام کرد پوتین و پروشنکو بر سر آتش بس به توافق نرسیدند زیرا روسیه یکی از طرف‌ها در مناقشه اوکراین نیست.
