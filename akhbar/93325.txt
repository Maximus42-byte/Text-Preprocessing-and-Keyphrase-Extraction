مسکو اخبار مربوط به کشته ‌شدن سربازانش در اوکراین را رد کرد
وزارت دفاع روسیه اظهارات سخنگوی شورای امنیت و دفاع اوکراین در خصوص کشته شدن ۲ هزار نیروی نظامی روس در خاک این کشور را رد کرد و این ادعا را «دروغ محض» نامید.
خبرگزاری فارس: مسکو اخبار مربوط به کشته ‌شدن سربازانش در اوکراین را رد کرد
به گزارش خبرگزاری فارس به نقل از خبرگزاری «نووستی»، سرهنگ «ایگور کوناشینکوف» سخنگوی رسمی وزارت دفاع روسیه اخبار برخی رسانه‌های گروهی اوکراینی که به نقل از «آندری لیسنکو» سخنگوی شورای امنیت و دفاع اوکراین از کشته شدن چند هزار نیروی نظامی روسی در خاک این کشور خبر داده‌اند را بشدت تکذیب کرد.
در بیانیه منتشره از سوی وی آمده است: «وزارت دفاع روسیه اظهارات سرهنگ «آندری لیسنکو» سخنگوی شورای امنیت و دفاع اوکراین را «دروغ محض» دانسته و چنین اخباری را مغایر با واقعیت ارزیابی می‌کند.»
در این سند به این مقام اوکراینی توصیه شده است که قبل از اظهارات علنی در خصوص مسائل، اطلاعات موثق و درست در خصوص رویدادها در کشورش را با دقت بیشتری بررسی کند. 
لازم به ذکر است، سخنگوی شورای امنیت و دفاع اوکراین روز پنج شنبه اعلام کرد که بر اساس اطلاعات سرویس‌های امنیتی این کشور تاکنون حدود 2 هزار نیروی نظامی روسیه در مناطق مختلف خاک اوکراین کشته شده و حدود 8 هزار نفر از آنان نیز زخمی شده‌اند.
