 آمریکا تحریم های تازه ای را علیه ایران اعمال می کند
۳۵ شخصیت حقیقی و حقوقی در ارتباط با برنامه موشکی، برنامه هسته ای، فرار از تحریم ها و حمایت از تروریسم، در فهرست تحریم شدگان قرار گرفتند.
روز جمعه وزارت امور خارجه آمریکا ۳ شرکت را در ارتباط با پیشبرد فعالیت های هسته ای و موشکی  و ۲ شرکت  را بخاطر نقض تحریم های موجود علیه بخش انرژی و پتروشیمی تحریم کرد.  ۳۰ شخصیت حقیقی و حقوقی هم توسط وزارت خزانه داری بعنوان ناقضان تحریم های موجود علیه ایران در فهرست تحریمی ها قرار گرفتند.  اکثریت تحریم شدگان ایرانی هستند.
تحریم شدگان ، بانک آسیا در تهران، هواپیمائی کاسپین،  هواپیمایی میراژ، و شرکت کشتیرانی خدمات دریایی لیسوم را شامل می شوند.
سخنگوی شورای امنیت ملی کاخ سفید در بیانیه ای گفته است این اقدام در راستای اعمال قوانین تحریم های آمریکا علیه ایران است و مغایرتی با طرح اقدام مشترک ندارد. به گفته سخنگو، آمریکا همچنان به گفتگو جهت رسیدن به توافقی نهائی و فراگیر با ایران متعهد است.
