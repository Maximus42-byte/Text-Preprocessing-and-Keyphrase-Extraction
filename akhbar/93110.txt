 جنگ غزه بیش از 3 میلیارد دلار به رژیم صهیونیستی ضرر زد
تهران - ایرنا - ˈموشه یعلونˈ، وزیر جنگ رژیم صهیونیستی اعلام کرد که جنگ 51 روزه غزه نزدیک به 9 میلیارد شکل (بیش از 3 میلیارد دلار) به اقتصاد این رژیم ضرر زده است.
به گزارش مرکز اطلاع رسانی فلسطین به نقل از منابع اسرائیلی، وی تصریح کرد که اکنون خبری از تهدیدات ارتش های کلاسیک نیست؛ چرا که رژیم صهیونیستی با مصر و اردن توافقنامه صلح امضا کرده است، سوریه درگیر جنگ داخلی است و خبری از عراقی ها نیز نیست.
وزیر جنگ رژیم صهیونیستی ادامه داد: اما در مقابل، فروپاشی برخی کشورها باعث ظهور جریان های مقاومتی شده است که قدرتی برابر قدرت کشورها دارند و جنگ های ما با این گروه ها واقعا پر هزینه است.
موشه یعلون از هزینه بالای جمع آوری اطلاعات امنیتی و محرمانه خبر داد و گفت: در حال حاضر، بودجه دایره اطلاعات نظامی ارتش اسرائیل دو برابر بودجه 16 سال قبل است.
بنابر این گزارش، پایگاه خبری ˈالجزیرهˈ نیز اخیرا با انتشار گزارشی آمار دقیق خسارت های اقتصادی وارده به رژیم اشغالگر قدس در جریان جنگ غزه را اعلام کرده بود.
بر اساس این گزارش میزان خسارت های وارده به بخش گردشگری رژیم صهیونیستی به 560 میلیون دلار می رسد.
جنگ 51 روزه در فصل تابستان که بهترین دوره فعالیت های توریستی در فلسطین اشغالی می باشد، اتفاق افتاد و به دنبال آن، شرکت های گردشگری مجبور شدند تا رزروهای خود را در آخرین لحظات لغو کنند و رزرو روزهای بعدی را به حالت تعلیق درآورند.
در بخش دیگری از این گزارش، میزان خسارت های غیر مستقیم وارده بر بخش صنعتی 370 میلیون دلار برآورد شده است که مصادیق آنرا می توان در کاهش سود صنعتگران مشاهده کرد؛ به طوری که میزان سود آنان در مناطق جنوبی 30 درصد و در دیگر مناطق سرزمین های اشغالی 7 الی 8 درصد کاهش یافته است.
از سوی دیگر، رییس اتحادیه کشاورزان رژیم اشغالگر قدس گفت: زمین های کشاورزی که به دلیل حرکت تانک ها و بولدوزرها تخریب شده اند، به میزان 14 میلیون دلار خسارت دیده اند.
بخش تبلیغات نیز از این جنگ در امان نماند و میزان خسارت های وارده به این بخش به 42 میلیون دلار می رسد. در هفته های نخستین میزان تبلیغات 30 درصد کاهش یافت و دستگاه های وابسته به ارتش رژیم صهیونیستی خسارت های سنگینی دیدند و حتی دفاتر تبلیغاتی مجبور شدند به کارمندان شان مرخصی بدون حقوق بدهند.
رییس اتحادیه پیمانکاران نیز میزان خسارت های وارده به 500 ساختمان بر اثر حملات موشکی و خمپاره ای مقاومت را نزدیک به 17 میلیون دلار برآورد کرد.
ˈعیران سیبˈ افزود: 20 ساختمان در ˈبئرالسبعˈ، ˈاشدود و دیگر شهرک های همجوار غزه و ˈاسدوروتˈ و ˈتل آویوˈ مستقیما خسارت دیده اند.
