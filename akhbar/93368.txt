کارشناس مسائل نظامی افغانستان در گفت‎وگو با فارس: آمریکا مانع فروش تجهیزات نظامی هند به افغانستان خواهد شد
کارشناس مسائل نظامی افغانستان، هدف سفر «حامد کرزی» به هند را تلاش برای خرید تجهیزات نظامی عنوان کرد و با اشاره به روابط آمریکا و هند اظهار داشت که دولت آمریکا با اهرم فشار مانع از فروش تجهیزات نظامی هند به افغانستان خواهد شد.
«ژنرال عتیق الله امرخیل»، کارشناس مسائل نظامی افغانستان در گفت‎وگو با خبرنگار خبرگزاری فارس در کابل گفت که هدف اصلی سفر حامد کرزی به هند، تلاش برای خریدار سلاح و تجهیزات نظامی از این کشور است، اما آمریکا با وارد آوردن فشار به هند مانع فروش تجهیزات نظامی به افغانستان خواهد شد.
وی افزود که افغانستان، بارها از دولت هند خواستار فروش سلاح و تجهیزات نظامی شده است، اما کشور هند هم تولید کننده بزرگ تجهیزات نظامی نیست و در نتیجه بسیاری از این تجهیزات از کشورهای دیگری تامین می‌شود.
سفر گذشته حامد کرزی به هند
امرخیل خاطر نشان کرد که حامد کرزی سال گذشته نیز با سفر به هند موضوع خرید سلاح و تجهیزات را با مقامات هندی مطرح کرد که در نتیجه این کشور با فرستادن هیأتی به کابل، پس از بررسی نیازمندی‎های افغانستان، پیشنهاد ساخت کارخانه بازسازی سلاح‌های روسی را ارائه کردند.
وی تاکید کرد که ساخت مشترک کارخانه بازسازی سلاح از سوی هند و روسیه برای افغانستان مفید است و تجهیزات تخریب شده را در زودترین وقت ممکن بازسازی می‌کند.
چرا هند سلاح و تجهیزات نظامی در اختیار افغانستان قرار نمی‌دهد؟
کارشناس نظامی افغان با اشاره به دوستی افغانستان و هند گفت: باوجودی که هند در 10 سال گذشته کمک‌هایی در اختیار افغانستان قرار داده، اما بخاظر ایجاد تنش بیشتر با پاکستان از دادن سلاح و تجهیزات به افغانستان خودداری می‌کند.
این در حالی است که پاکستان با حملات موشکی به ولایت‌های «کنر»، «نورستان» و حتی «ننگرهار»، افغانستان را وادار به مقابله می‎کند و در صورتی که سلاح و تجهیزات نظامی هند در اختیار افغانستان قرار گیرد، این کشور راحت‌تر به حملات پاکستانی‌ها پاسخ خواهد داد.
وی در ادامه با ابراز خوشبینی گفت که با در نظرداشت این ملاحظات بازهم هند بخاطر حفظ روابط با افغانستان، تاحدودی نیازهای نظامی این کشور را برآورده خواهد کرد.
تلاش برای امضای پیمان امنیتی
امرخیل ادامه داد: باوجودی که موضوع درخواست سلاح و تجهیزات نظامی مهمترین دلیل سفر حامد کرزی به هند است اما به نظر می‌رسد که نخست وزیر هند بخاطر روابطش با آمریکا، خواستار امضای پیمان امنیتی کابل–واشنگتن نیز خواهد شد.
آمریکا نیروهای افغان را تحهیز نکرده است
کارشناس نظامی افغان از آمریکا بخاطر عدم تجهیز نیروهای افغان انتقاد کرد و اظهار داشت که آمریکا در طول سال‎های اخیر بدلیل این که پاکستان آزرده خاطر نشود و تمایل بیشتری به چین پیدا نکند؛ هرگز نیروهای افغان را تجهیز نکرد.
این در حالی است که افغانستان بارها خواستار تجهیز نیروهای نظامی بویژه نیروهای هوایی این کشور از سوی آمریکا شد.
وی افزود که آمریکا نه تنها نیروهای افغان را تجهیز نکرد بلکه از هند نیز خواهد خواست تا به افغانستان سلاح و تجهیزات نظامی نفروشد.
رئیس جمهوری افغانستان قرار است فردا با سفر به دهلی‌نو در مورد گسترش روابط هند و افغانستان، همچنین فروش سلاح و تجهیزات نظامی این کشور به افغانستان با مقامات هندی گفت‌وگو کند.
با این حال هنوز مشخص نیست که سفر کرزی چقدر در تجهیز بیشتر نیروهای افغان موثر خواهد بود در حالی که آمریکا مخالف قوی‌تر شدن نیروهای افغان است.
