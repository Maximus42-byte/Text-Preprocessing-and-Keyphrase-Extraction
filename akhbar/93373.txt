"عذرخواهی اسرائیل از ترکیه به دلیل تحولات منطقه‌ای بود"
یک مقام بلندپایه رژیم صهیونیستی اظهار داشت که عذرخواهی این رژیم از ترکیه در ارتباط با تحولات منطقه‌ای و ترکیب دولت ائتلافی جدید در این رژیم بوده است.

به گزارش خبرگزاری دانشجویان ایران (ایسنا)، به نقل از روزنامه حریت، یک دیپلمات بلندپایه اسرائیل اظهار داشت: زمانبدی عذرخواهی اسرائیل از ترکیه در موضوع کشتی مرمره آبی که اوایل سال جاری میلادی انجام شد، مربوط به تحولات منطقه‌ای و همچنین ترکیب ائتلاف در دولت اسرائیل بود که چند روز پیش از این عذرخواهی شکل گرفته بود.

روون آزار، رئیس مرکز تحقیقات سیاسی خاورمیانه در وزارت امور خارجه اسرائیل اظهار داشت که اسرائیل خواهان بهره‌برداری از پتانسیل همکاری دو جانبه با ترکیه نه فقط در زمینه تجارت بلکه در زمینه‌های امنیت و استراتژی نیز هست.

وی به روزنامه حریت گفت: همانطور که جنگ در سوریه بالا گرفت ما با ترکیه به نتیجه مشترکی رسیدیم نسبت به اینکه باید بیشتر همکاری داشته باشیم چه در زمینه امنیتی چه در زمینه اطلاعاتی و دیگر حوزه‌ها تا به طور مشترک با تهدیدها روبرو شویم.

این مقام وزارت خارجه اسرائیل افزود: ما به وضعیتی رسیدیم که با شرکایمان منافع مشترکی پیدا کردیم، برخی از این منافع مشترک محقق نشده‌اند و این منافع از جمله منافع مشترکی که ما با ترکیه داریم، هستند.

وی عنوان کرد که وقتی مساله مربوط به وضعیت سوریه و یا منفعت مشترکی که اسرائیل با کشورهای خلیج فارس در قبال ایران دارد باشد، از برخی پتانسیل‌های بهره‌برداری شده و برخی از آنها نیز استفاده نشده‌ است.

آزار گفت: فرصت دیگری که ما در اختیار داریم این حقیقت است که همه آشوب‌هایی که در سوریه و دیگر مکان‌ها رخ می‌دهد وقتی که مساله مربوط به مبارزه با تروریسم جهانی باشد اشتراک نظر به وجود می‌آورد.

به گفته ‌آزار فرصت دیگری که به وجود آمده همکاری درخصوص انرژی با کشورهایی نظیر ترکیه، یونان، قبرس و مصر ��ه سبب اکتشافات در سواحل اطراف اسرائیل است.

وی یادآور شد که دادگاه عالی اسرائیل اخیرا تصمیم دولت آن برای صادرات 40 درصد از گاز طبیعی یافت شده در آبهای اسرائیل را تایید کرد.

آزار در پاسخ به این سوال که آیا اسرائیل در منطقه در خصوص بحران سوریه احساس تنهایی کرده و این مساله دولت اسرائیل را وادار به نزدیک شدن به ترکیه و متعاقب آن عذرخواهی در قبال کشتار کشتی مرمره آبی ساخته گفت که اسرائیل احساس تنهایی نمی‌کند اما هدف آن بازیابی روابط با ترکیه است.

وی خاطرنشان ساخت: احساس کلی در دولت اسرائیل و به ویژه در وزارت امور خارجه آن این است که ترکیه یکی از بازی��ران بزرگ منطقه اس�� که ما باید با آن تعامل داشته باشیم.

وی افزود: ترکیه نه فقط یک شریک تجاری بلکه یک شریک راهبردی است. بسیاری از اسرائیلی‌ها اظهار داشتند که تمایل به بازیابی این روابط دارند. در اسرائیل و در این دولت و همچنین در این وزارتخانه یعنی وزارت امور خارجه هم‌ذات پنداری زیادی با ترکیه وجود دارد.

به گفته آزار با این وجود تردیدهایی در ارتباط با حمایت مالی و لجستیکی ترکیه از حماس وجود دارد.

وی خاطرنشان ساخت: پرسش‌های زیادی وجود دارند زیرا ما حقیقتا نمی‌دانیم وقتی که مساله مربوط به منطقه و اسرائیل می‌شود آینده رویکرد ترکیه چه خواهد بود. یکی از مسائلی که بسیار آزاردهنده برای ��ا بوده است رویکرد ترکیه در قبال حماس است.

این مقام وزارت خارجه رژیم صهیونیستی تاکید کرد که حماس سازمانی است که خود را وقف نابود کردن اسرائیل کرده است.

وی گفت: این سازمان نه فقط از حمایت ترکیه برخوردار است بلکه از آن حمایت لجستیکی و مالی دریافت می‌کند. پس این سوال پیش می‌آید که تا چه میزان می‌توان به ترکیه اعتماد کرد و نزدیک شد.

آزار افزود: من فکر می‌کنم که همکاری در زمینه انرژی از جمله منافع مشترک ترکیه با اسرائیل است اما ما هنوز در این زمینه پیامی جدی از دولت ترکیه دریافت نکرده‌ایم. 

