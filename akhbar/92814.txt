رونمایی از 3 توافق برقی ایران-روسیه - تولید 3500 مگاوات برق با فاینانس روسی 
به گزارش جوان ایرانی به نقل از مهر، همایون حائری امروز در تشریح جزئیات بیشتر از توافق جدید برقی ایران و روسیه، گفت: با حضور وزرای نیرو و انرژی یران و روسیه دو کشور در سه حوزه صادرات و واردات برق، احداث نیروگاه های بخار و ذغال‌سنگ و بازسازی نیروگاه های قدیمی ایران به توافق مقدماتی دست یافته اند.
مدیرعامل توانیر با اعلام اینکه شرکت های روسی از تکنولوژی و فنآوری‌های روز جهان در حوزه طراحی و ساخت نیروگاه های برق به ویژه نیروگاه‌های ذغالسنگی برخوردار هستند، بیان کرد: در صورتی که نیروگاه ذغال‌سنگی ساخته شود، از تکنولوژی‌های روز جهان که آلودگی را دفع می‌کنند، استفاده خواهد شد.
این مقام مسئول با تاکید بر اینکه قرار است اعتبارات احداث نیروگاه های جدید برقی از محل منابع فاینانس تامین شود، اظهار داشت: ایران و روسیه در بلند مدت می توانند دو شریک مطمئن در صنایع برق و انرژی باشند.
حائری همچنین ازادامه مذاکرات وزارت نفت و نیرو به منظور تامین سوخت زمستانی نیروگاه ها خبر داد و افزود: برای زمستان سال جاری حجم تحویل گاز به نیروگاه‌ها افزایش می یابد.
مدیرعامل توانیر با بیان اینکه برای زمستان سال جاری باید حجم سوخت مایع نیروگاه‌های برق به 45 روز افزایش یابد، تبیین کرد: به طور میانگین ظرفیت مخزن نیروگاه‌ها 42 روز است و ما می‌توانیم به آن میزان سوخت ذخیره کنیم.
این مقام مسئول همچنین از توافق ایران و روسیه برای ساخت حدود 3 هزار و 500 مگاوات نیروگاه جدید توسط روسیه خبر داد و خاطرنشان کرد: نیروگاه‌های منتظری و رامین گسترش پیدا می‌کنند و چهار نیروگاه در سهند، بندرعباس و تبریز و طبس احداث خواهد شد.
