حمله مخالفان دولت پاکستان به تلویزیون دولتی
طرفداران طاهر القادری، از رهبران اصلی مخالف دولت پاکستان، روز دوشنبه یکم سپتامبر به دفتر تلویزیونی دولتی این کشور در اسلام‌آباد حمله و آن‌جا را اشغال کردند. پس از مدتی نیروهای ارتش آن‌ها را بیرون کردند.
پلیس و مخالفان دولت پاکستان رو در روی هم ـ دشونبه یکم سپتامبر
به‌گزارش خبرگزاری فرانسه، پس از اشغال تلویزیون دولتی پاکستان توسط تظاهرکنندگان مخالف، یکی از نمایندگان تلویزیون گفت: «ما در حالت حکومت نظامی به‌سر می‌بریم. آن‌ها در تلاش برای قطع پخش برنامه‌های ما هستند.»
کمی بعد برنامه‌های این شبکه تلویزیونی و بخش جهانی آن که به زبان انگلیسی است، قطع شد.
معترضان مسلح به سنگ و چماق که خواهان استعفای نواز شریف، نخست‌وزیر پاکستان هستند برخی از تجهیزات این شبکه تلویزیونی را ویران کردند و تصاویر نواز شریف را پایین کشیدند.
ابتدا سربازان و واحد‌های ویژه نظامی وزارت کشور (رنجرزها) در بیرون ساختمان بدون اعمال خشونت حضور داشتند. سپس نیروهای امنیتی وارد عمل شدند و صدها نفر از معترضان را از ساختمان تلویزیون دولتی بیرون کردند.
مخالفان همچنین به دفتر شبکه تلویزیونی خصوصی «گئو» که آن را طرفدار دولت می‌دانند، حمله کردند.
درگیری‌های نیروهای امنیتی و معترضان در مرکز شهر اسلام‌آباد دست‌کم سه کشته و ۵۰۰ زخمی برجای گذاشت.
نیروهای نظامی پاکستان در مقابل دفتر تلویزیونی این کشور
نیروهای نظامی پاکستان در مقابل دفتر تلویزیونی این کشور
چالش انتخابات پارلمانی ماه مه ۲۰۱۳
معترضان، طرفداران عمران‌ خان، کریکت‌باز سابق و سیاستمدار کنونی، و همچنین طاهر القادری، یک رهبر مذهبی مستقر در کانادا هستند. آن‌ها از ۱۵ اوت امسال اعتراضات خود را در اسلام‌آباد آغاز کردند و خواستار استعفای نخست‌وزیر شدند. معترضان نواز شریف را به تقلب در انتخابات پارلمانی ماه مه ۲۰۱۳ متهم می‌کنند.
تظاهرات مخالفان تا روز شنبه مسالمت‌آمیز برگزار شد اما در این روز دو رهبر معترضان از آن‌ها خواستند تا در مقابل مقر نخست‌وزیر گرد هم آیند. پلیس پاکستان با گاز اشک‌آور و گلوله‌های پلاستیکی با هزاران نفر از معترضان برخورد کرد. این نخستین بار از آغاز شورش‌های ضددولتی بود که نیروهای امنیتی با استفاده از گاز و گلوله با آن‌ها مقابله می‌کردند.
پاکستان از پدیده تروریسم، بیکاری و فقر رنج می‌برد. بسیاری از شهروندان این کشور اعتقاد دارند که نواز شریف، وعده بهبود زندگی آن‌ها را پس از پیروزی در انتخابات ماه مه ۲۰۱۳ به فراموشی سپرد.
نواز شریف از سوی افکار عمومی پاکستان نیز زیر فشار قرار دارد. مردم از او به دلیل اهمال در انجام وعده‌های اقتصادی و اجتماعی و شائبه تقلب در انتخابات پارلمانی سرخورده شده‌اند.
نواز شریف به مخالفان خود وعده داده که موضوع تقلب در انتخابات را از طریق دستگاه قضایی پیگیری کند اما معترضان می‌گویند قضات پاکستان مستقل نیستند و به نفع شریف اعمال نفوذ خواهد کرد.
