بازداشت 88 تروریست خطرناک در عربستان
با اعلام وزارت کشور عربستان مبنی بر بازداشت 88 تروریست عضو القاعده قبل از اجرای طرح‌های‌شان اطلاعات جدید حاکی از آن است که این افراد عضو 10 باند تروریستی و در چهار نقطه در این کشور مستقر بودند.
به گزارش خبرگزاری دانشجویان ایران (ایسنا)، به نقل از سایت شبکه المیادین، وزارت کشور عربستان اعلام کرد که نیروهای امنیتی این کشور 88 عضو گروه القاعده را پیش از آنکه دست به اقدامات تروریستی و ترورها در داخل و خارج عربستان بزنند، بازداشت کردند.
منصور ترکی، سخنگوی وزارت کشور عربستان اعلام کرد که 48 تن از بازداشت شدگان عربستانی هستند و بیشتر آن‌ها برای انجام ترور شخصیت‌ها برنامه‌ریزی می‌کردند.
وی گفت: این گروه‌های تروریستی شامل 10 باند بوده که در پی تلاش برای گمراه کردن جوانان و انجام اقدامات تروریستی بودند و بیشتر آن‌ها با اعضای گروه‌های تروریستی در خارج از عربستان ارتباط داشتند و از بین این گروه‌ها 9 تن در منطقه تمیر و 13 عربستانی و یمنی در منطقه مکه مکرمه بازداشت شدند. همچنین هشت عربستانی دیگر که یک باند تروریستی را تشکیل داده بودند در شهر ریاض و پنج تن دیگر در منطقه عصیر بازداشت شدند. بقیه بازداشت شدگان متشکل از شش باند و تعداد آن‌ها 51 تن بود.
به گفته ترکی، بیشتر بازداشت شدگان افکار تکفیری را تایید و رواج داده و برای جذب جوانان در گروه‌های تروریستی اقدام می‌کردند.
همچنین برخی از آن‌ها در حال تلاش برای فراهم سازی شرایط برای خروج از عربستان و پیوستن به گروه‌های تروریستی بودند.
ترکی افزود: عربستان با تروریسم مقابله کرده و برای ممانعت از پیوستن عربستانی‌ها به گروه‌های تروریستی اقدامات لازم را انجام می‌دهد. جوانان عربستانی آگاهی کامل دارند و این گروه‌ها را تایید نمی‌کنند.
وی گفت: وزارت کشور پایگاه‌های اینترنتی را که دست به اقداماتی برای تحریک به تروریست می‌زنند، کنترل می‌کند.
همچنین وزارت کشور عربستان تعدادی از مظنونان را که در تلاش برای ایجاد فتنه و گمراه کردن جوانان هستند مورد پیگیرد قرار داده است
