مقام ارشد آمريکايي :ايران و 1+5 از اواسط ارديبهشت تهيه پيش‌نويس توافق جامع را آغاز مي‌کنند
يک مقام ارشد آمريکايي مي‌گويد ايران و گروه 1+5 از اواسط ارديبهشت مذاکره براي تهيه پيش‌نويس توافق جامع هسته‌اي را آغاز مي‌کنند.يک مقام ارشد آمريکايي جمعه شب به خبرنگاران گفته است ايران و گروه 1+5 از ماه مي ميلادي (اواسط ارديبهشت) کار تهيه پيش‌نويس توافق جامع هسته‌اي را آغاز مي‌کنند.
مذاکره‌‌کننده‌هاي ايران و گروه موسوم به 1+5 (آمريکا، روسيه، چين، انگليس، فرانسه و آلمان) روز 19 فروردين براي سومين بار در چارچوب مذاکرات جامع در شهر وين ديدار مي‌کنند.
پيشتر «ماري هارف» سخنگوي وزارت خارجه آمريکا نيز گفته بود طرفين احتمالا بعد از اين دور از مذاکرات به مرحله تهيه پيش‌نويس نزديک مي‌شوند.
مقام آمريکايي که خواست نامش فاش نشود، همچنين از گزارش‌هاي منتشر شده در مورد احتمال انعقاد قرارداد تهاتر نفتي ايران و روسيه نيز ابراز نگراني کرده و گفته است که واشنگتن از اجرايي شدن چنين معامله‌اي بي‌اطلاع است. وي همچنين تصريح کرده است که اگر اين توافق ناقض تحريم‌ها باشد، آمريکا با آن برخورد مي‌کند.
خبرگزاري رويترز ديروز به نقل از منابعي در روسيه و ايران از پيشرفت مذاکرات دوجانبه در مورد قراردادي به ارزش 20 ميليارد دلار خبر داد. در صورت انعقاد اين قرارداد، ايران روزانه 500 هزار بشکه نفت به روسيه صادر کرده و در ازاي آن کالا و خدمات دريافت مي‌کند.

