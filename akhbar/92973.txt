روسيه: ايران غنی‌سازی اورانيوم را متوقف کند
پس از اعلام جمهوری اسلامی ايران مبنی بر ادامه برنامه هسته‌ای بحث‌برانگيز خود، روسيه از حکومت ايران خواست غنی‌سازی اورانيوم را به حالت تعليق در آورد.
 
خبرگزاری روسی ريا نووستی گزارش داد، سرگئی لاوروف، وزير امور خارجه روسيه، امروز پنج‌شنبه ۱۲ بهمن‌ماه (۳۱ ژانويه) گفت: "تا زمانی که مذاکرات هسته‌ای ادامه دارد غنی‌سازی اورانيوم بايد از سوی ايران به حالت تعليق در آيد."
 
رسانه‌های خبری نوشته‌اند ايران صبح امروز آژانس بين‌المللی انرژی اتمی را از قصد خود برای افزايش سانتريفوژهای تأسيسات اتمی نطنز به‌منظور غنی‌سازی اورانيوم مطلع کرده است.
 
تأسيسات نطنز به‌طور منظم از سوی کارشناسان آژانس بين‌المللی انرژی اتمی مورد بازرسی قرار می‌گيرد.
 
علی‌اصغر سلطانيه، نماينده ايران در آژانس بين‌المللی انرژی اتمی روز ۳۰ دی‌ماه سال جاری گفت اين کشور غنی‌سازی اورانيوم را حتی برای "يک لحظه" هم متوقف نخواهد کرد.
 
    رسانه‌های خبری نوشته‌اند ايران صبح امروز آژانس بين‌المللی انرژی اتمی را از قصد خود برای افزايش سانتريفوژهای تأسيسات اتمی نطنز به‌منظور غنی‌سازی اورانيوم مطلع کرده است
روز ۲۸ آذرماه سال جاری نيز فريدون عباسی، رئيس سازمان انرژی اتمی ايران گفته بود جمهوری اسلامی غنی‌سازی ۲۰ درصد را تا هر زمانی که به آن نياز داشته باشد توليد خواهد کرد.
 
وی در مورد درخواست کشورهای غربی برای تعليق غنی‌سازی ۲۰ درصد اورانيوم از سوی ايران گفت: "غنی سازی ۲۰ درصد موضوعی نيست که غربی‌ها موافق آن باشند يا مخالف و يا در قبال آن قصد موضع‌گيری داشته باشند."
 
فردای آن روز کاترين اشتون، مسئول سياست خارجی اتحاديه اروپا گفت ايران بايد فورا به نگرانی جامعه جهانی در مورد غنی‌سازی ۲۰ درصدی پاسخ دهد.
 
وی افزود ايران بايد گام‌های ابتدايی و اعتمادساز بردارد تا فضا برای ديپلماسی و مذاکره شکل بگيرد.
 
اورانيوم با درجه خلوص ۲۰ درصد تنها يک گام کوتاه با اورانيوم با درجه خلوصی که برای توليد سلاح هسته‌ای مورد نياز است فاصله دارد. غنی‌سازی ۲۰ درصدی اورانيوم که توسط ايران انجام می‌شود، همواره يکی از مناقشات بين تهران و غرب بوده است. تهران می‌گويد غنی‌سازی اورانيوم را برای مصارف پزشکی و غيرنظامی انجام می‌دهد اما غرب می‌گويد ممکن است ايران اين غنی‌سازی را با اهداف نظامی انجام بدهد.
 
گروه ۱+۵ شامل آمريکا، بريتانيا، روسيه، چين، فرانسه و آلمان که با ايران چندين مذاکره هسته‌ای را پيش برده اما به نتيجه‌ای نرسيده‌ است از ايران می‌خواهد غنی‌سازی اورانيوم را متوقف کند، موضوعی که ايران آن را قبول نمی‌کند.
 
شورای امنيت سازمان ملل در چند سال اخير با صدور چند قطعنامه عليه برنامه اتمی ايران، اين کشور را مورد تحريم قرار داده است. قدرت‌های غربی نيز افزون بر تحريم‌های شورای امنيت، تحريم‌های يک‌جانبه‌ای عليه ايران از جمله بخش نفت و انرژی اعمال کرده‌اند.
 
هدف از اين تحريم‌ها، اعمال فشار بر تهران برای متوقف کردن تلاش‌ها برای غنی‌سازی اورانيوم در سطحی است که می‌تواند در توليد سلاح هسته‌ای مورد استفاده قرار گيرد اما تهران می‌گويد برنامه هسته‌ای‌اش صرفا برای مقاصد غيرنظامی است. 
