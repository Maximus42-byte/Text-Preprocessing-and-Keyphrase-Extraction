اينترپرس سرويس :تلاش آيپک براي جلوگيري از امضاي نامه حمايت از راهکار ديپلماتيک برنامه هسته‌اي ايران
منابع اطلاعاتي آگاه از تلاش آيپک براي جلوگيري از امضاي نامه نمايندگان مجلس آمريکا به رئيس‌جمهور اين کشور در خصوص همکاري ديپلماتيک با ايران خبر مي‌دهند.
 اينترپرس سرويس در گزارشي به قلم «جيم لوب»، تحليلگر و روزنامه‌نگار مشهور آمريکايي اذعان کرد که براي اولين بار طي ماه‌هاي اخير، موضع طرفداران مراوده ديپلماتيک با ايران تقويت شده است.
بنابراين گزارش، در پي انتخاب حسن روحاني به رياست‌جمهوري ايران که ميانه‌روترين کانديدا در بين 6 کانديداي حاضر بود، احتمال توافق در خصوص برنامه هسته‌اي ايران پذيرفتني‌تر شده است. اين واقعيت پس از آن روشن شد که 131 نماينده مجلس تندروي نمايندگان آمريکا که عموما از حزب جمهوري‌خواه هستند، نامه‌اي را خطاب به رئيس‌جمهور آمريکا امضا کردند که بر اساس آن، از وي خواسته شد تا تلاش‌هاي آمريکا را براي حصول توافق با ايران بيشتر کند.
در ميان امضاکنندگان اين نامه 17 نماينده جمهوري‌خواه هم به چشم مي‌خورند، نامه‌اي که عنوان مي‌دارد که ايالات متحده بايد آمادگي کاهش تحريم‌هاي ايران را داشته باشد. اين نامه همچنين در خصوص افزايش تحريم‌هاي ضدايراني هشدار مي‌دهد.در مجموع، بيشتر امضاکنندگان اين نامه که در حدود يک‌سوم نمايندگان مجلس نمايندگان آمريکا را تشکيل مي‌دهند، اين نامه را پس از سخنراني تند بنيامين نتانياهو عليه ايران و رئيس‌جمهور منتخب اين کشور امضا کردند.
از سوي ديگر، آيپک، بزرگ‌ترين لابي اسرائيلي نيز تاکنون هيچ موضع مشخصي در قبال نامه مزبور اتخاذ نکرده است. اما برخي منابع آگاه اطلاع داده‌اند که آيپک از نمايندگان مي‌خواسته است تا اين نامه را امضا نکنند.
