سناريوي جديد رژيم اسرائيل در قبال درگيري‌هاي سوريه 
طي بيش از دو سالي که از تشديد ناآرامي‌ها در سوريه و سپس رسيدن آن به سطح يک جنگ داخلي تمام عيار مي‌گذرد، رژيم اسرائيل سياستي مبني بر انفعال کلي و واکنش‌هاي مقطعي ‌در پيش گرفته و از درگيري آشکار در نزاع‌هاي سوريه خودداري کرده است. با اين حال، منابع اسرائيلي گزارش مي‌دهند ‌به واسطه مجموعه‌اي از شرايط، اين رژيم در تدارک اجراي راهبردي جديد در قبال تحولات سوريه است.
پايگاه اينترنتي «دبکا فايل»، وابسته به محافل امنيتي و اطلاعاتي رژيم اسرائيل در مطلبي به بررسي رويکردهاي جديد رژيم اسرائيل نسبت به سوريه پرداخته اشاره مي‌کند که حضور و قدرت‌گيري شمار بسياري از مبارزان افراط گراي وابسته به القاعده در سوريه، اين گزينه را به طور جدي براي اين رژيم مطرح کرده که براي جلوگيري از ضربه خوردن منافع خود‌ در سوريه وارد عمل شود. 
اين سايت اشاره مي‌کند که يک مقام امنيتي عالي‌رتبه امنيتي رژيم اسرائيل که نخواسته نامش فاش شود، روز جمعه در سخناني اظهار داشته که هم اکنون بيش از سي هزار جنگجوي وابسته به القاعده در سوريه فعالند
به گفته اين مقام امنيتي، در شرايطي که اين نيرو‌ها توانسته‌اند بخشي از مناطق مرزي سوريه در مجاورت سرزمين‌هاي اشغالي را تحت کنترل خود درآورند، مباحثات فراواني درباره احتمال تجديدنظر در راهبرد رژيم اسرائيل نسبت به جنگ داخلي سوريه، پشت درهاي بسته جريان پيدا کرده است؛ بنابراين، براي نخستين بار در سه سال درگيري داخلي در سوريه، رژيم اسرائيل آماده است در آن سوي مرزهاي خود، ‌اقدام نظامي کرده و به زعم خود، نسبت به رفع اين تهديد عليه خود اقدام کند. ارزيابي مقامات امنيتي اسرائيلي آن است که گروه‌هاي شورشي آماده‌اند تا در صورت موفقيت خود در پيروزي بر دولت سوريه، نوک پيکان حملات خود را متوجه رژيم اسرائيل کنند. 
افزون بر اين، شورشيان سوري و القاعده‌اي‌هاي حاضر در منطقه «سينا» در مصر نيز به نوعي هم��هنگي دست يافته‌اند. گروه‌هاي حاضر در سينا، ضمن ايجاد تشکل، نام «انصار بيت‌المقدس» را براي خود برگزيده‌اند. 
دبکا اشاره مي‌کند که پيش از اين، دستگاه‌هاي نظامي و اطلاعاتي رژيم اسرائيل هيچ‌گاه آماري از سطح حضور القاعده در سوريه و يا ميزان تمرکز اين گروه در مرزهاي سرزمين‌هاي اشغالي منتشر نکرده بودند؛ اما اقدام اين مقام امنيتي اسرائيلي، اين گمانه را به طور جدي مطرح کرده که رژيم اسرائيل مي‌خواهد خود را براي ورود به درگيري‌هاي سوريه آماده کند. 
از جمله ديگر ارزيابي‌هايي که اکنون توسط مقامات اين رژيم مطرح مي‌شود، اين است که حتي در صورتي که گروه‌هاي شورشي افراطي به واسطه حمايت‌هاي ايران، حزب‌الله و روسيه از دولت دمشق، از براندازي اسد نااميد شوند، ‌احتمالاً دامنه فعاليت‌هاي خود را به سوي رژيم اسرائيل معطوف خواهند کرد. 
دبکا در ادامه به معرفي گزينه‌هايي پرداخته که رژيم اسرائيل احتمالاً در صورت تصميم براي ورود به سوريه‌ به آن‌ها متوسل خواهد شد: 
? ـ ايجاد مناطق حائل تحت کنترل ـ دائمي يا موقت ـ در طرف سوري مرز. البته اين گزينه بسته به همکاري آن دسته از نيروهاي شورشي سوري است که با گروه‌هاي وابسته به القاعده مخالف بوده و خواستار رهايي از شر آن‌ها هستند. 
? ـ انجام حملات هوايي و زميني عليه مراکز تجمع افراطيون. 
? ـ نفوذ عميق و پيشرفت در خاک سوريه و عراق به منظور جلوگيري از پيشرفت نيروهاي القاعده که مي‌تواند سبب در تهديد قرار گرفتن رژيم اردن (متحد ضمني رژيم اسرائيل) شود. 
? ـ ترور هدفمند فرماندهان ارشد القاعده. 
? ـ خنثي کردن تلاش افراطيون براي توسعه فتوحات در مناطق راهبردي سوريه که مي‌تواند به عنوان پايگاه‌هاي حمله عليه رژيم اسرائيل مورد استفاده قرار گيرد. يک مثال، منطقه «جبل دروز» است که ساکنين آن با ‌موضع بي‌طرف، خود را از درگيري‌هاي سوريه دور نگه داشته‌اند. 
با اين حال، دبکا اشاره مي‌کند ‌در صورت گرفتن هر يک از اين تصميم‌ها از سوي رژيم اسرائيل، اين رژيم به حمايت جدي آمريکا ��يازمند است تا از تجربيات ايالات متحده در مبارزه با القاعده در عراق و افغانستان استفاده کند. ارتش رژيم اسرائيل هيچ گونه تجربه‌اي در انجام چنين عمليات‌هايي نداشته است؛ بنابراين، انجام اين گونه اقدامات نيازمند بازنويسي دکترين جنگي رژيم اسرائيل و آماده سازي شمار چشمگيري نيروي کماندو براي مبارزه با نيروهاي القاعده است. 
ملاحظه ديگري که هم اکنون مقامات رژيم اسرائيل مشغول سنجش آن هستند و تاکنون آن‌ها را از انجام اقدامي عليه شورشيان افراطي سوري بازداشته، اين موضوع است که مداخله رژيم اسرائيل مي‌تواند ‌بالقوه سبب کاهش فشار‌ها عليه دولت سوريه شده و کار را براي مت��دان اين دولت، يعني ايران و حزب‌الله ‌ساده‌تر کند؛ امري که رژيم اسرائيل به هيچ وجه خواستار آن نيست.


