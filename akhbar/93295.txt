رئیس جمهور یمن جنبش انصار الله را تهدید کرد
خبرگزاری تسنیم: درپی موافقت رئیس جمهور با طرح ارایه شده برای حل اوضاع یمن و رد آن از سوی جنبش انصار الله به خاطر برآورده نکردن خواسته‌های مردم، رئیس جمهور یمن این جنبش را تهدید کرد.
به گزارش گروه بین الملل خبرگزاری تسنیم به نقل از خبرگزاری دولتی یمن، عبد ربه منصور هادی رئیس جمهور یمن در برابر اعضای دولت پیشبرد امور هشدار داد که در مقابل هرگونه "تشدید اوضاع" از سوی جنبش انصار الله مقابله خواهد کرد.
عبدربه منصور هادی جنبش اعتراضی و تحصن مردم در داخل و اطراف شهر صنعا به رهبری جنبش انصار الله را به زعم خود "تشدید اوضاع و تنش آفرینی" توصیف کرد و گفت: "کشور و دولت با قاطعیت کامل درقبال ادامه تشدید اوضاع در شهر صنعا و اطراف آن از سوی شبه نظامیان الحوثی وارد عمل خواهد شد".
او افزود: ما برای برقراری امنیت و ثبات در جای جای مهین و حفظ آرامش کلی جامعه – به هر صورت- تلاش خواهیم کرد و درقبال امنیت شهر صنعا سستی به خرج نخواهیم داد.
مردم یمن اخیرا در اعتراض به دستور دولت برای آزادسازی قیمت های سوخت و لزوم سرنگونی دولت فاسد و اجرای مصوبات کنفرانس گفت وگوهای ملی به خیابانها آمدند. آنها تاکنون سه مرحله از جنبش خود را اجرا کرده اند.
این اعتراضات گسترده در شهر صنعا و سایر مناطق یمن همچنان ادامه دارد. مردم با برپا کردن چادر در اطراف و داخل شهر صنعا تاکید کرده اند که تا تحقق خواسته های خود به تحصن خود ادامه خواهند داد.
دولت یمن که رئیس جمهور زیر فشار مردمی دیروز مجبور شد، آن را برکنار کند و فعلا به عنوان دولت پیشبرد امور فعالیت می کند، از حمایت عربستان برخوردار است.
درپی اعتراضات گسترده مردم یمن در روزهای جاری به ضعف و ناتوانی و فساد ریشه دوانده در دولت این کشور، شاه سعودی برای مهار اعتراضات و نجات دولت یمن به تکاپو افتاد و دستور اعطای نفت و پول فوری و بلاعوض به یمن را صادر کرد.
جنبش انصار الله سه خواسته اصلی "لغو دستور آزادسازی قیمت حامل های سوخت، برکناری دولت فاسد و اجرای نتایج و مصوبات کنفرانس گفت و گوی ملی را" براساس خواست مردم یمن، خواستار شد.
عبدالملک الحوثی یکشنبه شب بار دیگر در سخنرانی خود بر این خواسته ها تاکید کرد و از تلاش "باند فاسد و سلطه گر در یمن" برای مقابله با جنبش مردمی کنونی این کشور سخن گفت و آغاز سومین مرحله اعتراضات و جنبش مردمی را برای رسیدن به خواسته های یاد شده اعلام کرد.
الحوثی همچنین جنبش مردمی را آگاهانه، برحق، عادلانه و مسالمت آمیز توصیف کرد و آغاز سومین مرحله گام به گام و تدریجی جنبش و اعتراضات را با گردهم آمدن در میدان التغییر شهر صنعا و سایر شهرها اعلام کرد که با استقبال گسترده مردم روبرو شد.
رئیس جمهور یمن اخیرا کمیته ای را برای مذاکره با جنبش انصار الله تشکیل داد که خواسته های مردم را رهبری و بر آن پافشاری می کند.
این کمیته پیشتر سفری به صعده داشت و با عبدالملک الحوثی رهبر جنبش الحوثی مذاکره کرد اما این مذاکرات به نتیجه نرسید. جنبش انصار الله به نتیجه نرسیدن این مذاکرات را به علت صاحب اختیار نبودن کمیته یاد شده و نداشتن راهکار منطقی دانست.
درپی آن عبدالملک الحوثی به رئیس جمهور یمن نامه نوشت و رئیس جمهور یمن نیز متقابلا به نامه عبدالملک الحوثی پاسخ داد.
کمیته یاد شده سپس طرحی را به رئیس جمهور یمن برای حل اوضاع ارایه کرد که از کاهش قیمت فرآوردهای سوختی و تغییر دولت سخن می گفت و متعاقب آن رئیس جمهور، دولت را برکنار و آن را تا تشکیل دولت بعدی مامور پیشبرد امور کرد.
این جنبش انصار الله این طرح را با ارایه یک سری دلایل رد کرد و در همین زمینه محمد عبدالسلام سخنگوی این جنبش در گفت وگو با خبرگزاری تسنیم اظهار داشت: خواسته‌ها شامل این موارد بود که اولاً تخفیف 20 یا 30 درصدی قیمت فرآورده‌های نفتی برای ملت که از نظر اقتصادی به ستوه آمده است کافی نیست. همچنین در خصوص تغییر دولت ما نمی‌خواهیم بار دیگر نظام جدیدی را تولید کنیم، همان‌طور که طرح کشورهای حاشیه خلیج فارس در سال 2011 این کار را انجام دادند، زمانی که سوار بر موج انقلاب شده و دولتی را که بر اساس نظام سهمیه‌بندی ساخته شده بود ارائه کردند.
وی افزود: پیشنهاد می‌دهیم که دولت در تصمیم خود برای افزایش قیمت مواد سوختی تجدید نظر کرده و طرحی بیش از کم کردن 500 ریال ارائه دهد. به‌علاوه اینکه تغییر در دولت باید به‌صورت حرکت به‌سوی شایسته سالاری باشد و نه سهمیه‌بندی و یا بر اساس بازپروری مفسدان.
محمد عبدالسلام در خصوص عمل به نتایج کنفرانس گفت‌وگوی ملی گفت: پیشنهاد می‌دهیم که با مطرح کردن قضایای پراکنده‌ای که ربطی به این موضوع مورد مناقشه ندارد، سعی نکنند که مردم را گمراه کنند.
