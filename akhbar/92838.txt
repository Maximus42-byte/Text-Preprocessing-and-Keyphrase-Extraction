همزمان با تشدید بحران در اوکراین؛ رومانی با استقرار جنگنده های ناتو در این کشور موافقت کرد
تهران- ایرنا- همزمان با تشدید بحران در اوکراین، رئیس جمهوری رومانی روز چهارشنبه گفت که این کشور با استقرار جنگنده های ناتو در خاک کشورش موافقت کرده است.
[رومانی با استقرار جنگنده های ناتو در این کشور موافقت کرد]
به گزارش ایرنا به نقل از خبرگزاری فرانسه، «ترایان باسیسکو» این مطلب را پس از نشست شورای دفاع رومانی اعلام کرد و افزود: این هواپیماها بخشی از سامانه یکپارچه دفاعی ناتو در کنار نیروی هوایی رومانی خواهند بود.
وی افزود: نزدیک به 200 خلبان، مکانیک هواپیما و پرسنل تعمیر و نگهداری در رومانی مستقر خواهند شد.
براساس این گزارش، باسیسکو از اروپا خواسته است که موضع شدیدتری در برابر روسیه در ارتباط با اوکراین اتخاذ کند. وی همچنین روز چهارشنبه از ˈناتوˈ (سازمان نظامی پیمان آتلانتیک شمالی) خواست که نیروهای شرقی خود را در صورت وخامت بیشتر اوضاع اوکراین تقویت کند.
وی افزود: حضور ناوگان روسیه در دریای سیاه موجب نگرانی ما است.
موافقت رومانی با استقرار جنگنده های ناتو در این کشور در حالی اعلام می شود که ائتلاف نظامی ناتو فردا (پنجشنبه) اجلاس خود در ˈنیوپورتˈ ولز را آغاز می کند.
