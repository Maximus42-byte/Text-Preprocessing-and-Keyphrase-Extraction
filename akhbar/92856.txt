آتش بس پس از 51 روز خونریزی
تهران-ایرنا- توافق رژیم صهیونیستی و گروه حماس برای آتش بس فراگیر که پس از 51 روز تبادل آتش میان دو طرف صورت گرفت، در روزنامه های امروز ایران به عنوان پیروزی مقاومت فلسطین تعبیر شد.

این گزارش نگاهی به سرخط اصلی خبرها و همچنین نوشته های سرمقاله نویسان و نویسندگان روزنامه های امروز پنجشنبه 6 شهریور 1393 خورشیدی انداخته و مهم ترین موضوع های مورد توجه این روزنامه ها را بررسی کرده است.

***پیروزی مقاومت در غزه؛ تحلیل روزنامه های ایران از آتش بس

روزنامه ی «مردم سالاری» در گزارش خود در این ارتباط نوشت: پنجاه و یک روز حملات همه جانبه رژیم صهیونیستی، شامگاه روز سه شنبه پایان یافت. پس از اعلام پیروزی مقاومت بر رژیم صهیونیستی صدای تکبیر از همه مساجد نوار غزه شنیده شد و افراد مسلح از جمله نیروهای گردان های عزالدین قسام شاخه نظامی جنبش مقاومت اسلامی فلسطین (حماس) اقدام به شلیک تیرهوایی کردند. هزاران فلسطینی در حالی که پرچم های فلسطین و پرچمهای سبز حماس را در دست داشتند در خیابان های نوار غزه به راهپیمایی پرداختند و دستیابی به توافق آتش بس را جشن گرفتند.

به نوشته ی مردم سالاری عزام الاحمد، رئیس هیئت مذاکره کننده فلسطینی، نکات اصلی پیشنهاد آتش بس مصر را که مسئولان اسرائیلی و فلسطینیان شب گذشته در قاهره درباره آن به توافق رسیدند، این گونه برشمرد؛ بازگشایی گذرگاههای مرزی و گسترش محدوده ماهیگیری.

مردم سالاری در ادامه نوشت: جنبش مقاومت اسلامی فلسطین ( حماس) که کنترل نوار غزه را در دست دارد همچنین خواستار آزادی زندانیان فلسطینی و بازگشایی بندر و فرودگاه غزه است که قرار است فلسطینیان و اسرائیلی ها ظرف یک ماه آینده درباره آن مذاکره کنند. پایان محاصره و غیرنظامی سازی نوار غزه از دیگر خواسته های فلسطینی ها است.

روزنامه ها همچنین یادداشت های زیادی را به این موضوع اختصاص دادند. «آرمان» در یادداشتی با عنوان «دستاوردهای مقاومت» با اشاره به فضای منفی ایجاد شده در افکار عمومی جهانی نسبت به وحشیگری های اسرییلی ها نوشت: این وضعیت جدید که رژیم صهیونیستی انتظار آن را نداشت تا آنجا پیش رفت که دولت های غربی هم به افکار عمومی خود پیوستند و سران این رژیم را محکوم کرده و آنها را به جنایت علیه بشریت انتساب دادند. بی سابقه بود که رئیس جمهور فرانسه یا دولتمردان آمریکا یا انگلیس به سرزنش رژیم صهیونیستی در صحنه تبلیغاتی و سیاسی بپردازند. اینها دستاوردهای مقاومت مردم غزه بود که با شهادت و ایثار خود برای تاریخ فلسطین به ارمغان آوردند.

آرمان در ادامه نوشت: رژیم صهیونیستی اگرچه از نظر نظامی تاکنون دست بالا را داشته ولی این دست بالا هم برای این رژیم نتوانست ارزش آفرین شود. زیرا جامعه جهانی انتظار ندارد اسرائیل مسلح به انواع سلاح های پیشرفته در نبرد با مردمی با سلاح های اولیه نتواند دستاورد نظامی کسب نماید. برعکس جامعه جهانی از آن تعجب می نماید که سازمانی آزادیبخش با سلاح های سبک بتواند رژیم صهیونیستی را از نظر نظامی زمین گیر نماید و این دستاورد دیگری برای حماس به شمار می رود.

در ادامه ی این یادداشت آمده است: دستاورد دیگر مردم غزه، نمایش مظلومیت و طرح موضوع فلسطین در سطح جهانی بود که همگان در غرب از خود می پرسیدند چرا مردم غزه باید آماج انواع سلاح ها قرار گیرند و کنوانسیون ها و قطعنامه های حقوق بشری و حقوق بشردوستانه نتوانند از این وحشی گری و سبوعیت جلوگیری نمایند؟ در چنین فضایی بود که اسرائیل ناامید از رویای کسب نشده و تحت فشار سیاسی حامیان خود و افکار عمومی جهانی و مقاومت مردم غزه مجبور به پذیرش آتش بس شد. این آتش بس برای مردم غزه و حماس دستاورد شگرفی بود زیرا از شروط آتش بس برداشتن محاصره غزه و بازشدن تمام راه های خروجی این منطقه به جهان آزاد بود.

روزنامه ی «ایران» هم در یادداشتی در این ارتباط نوشت: محور مقاومت از این پس در معادلات منطقه ای با قدرت بیشتری وارد عمل خواهد شد. از آثار این پیروزی می توان به ضعف رژیم صهیونیستی اشاره کرد زیرا این رژیم در جنگ 51 روزه غزه به هیچ یک از اهداف خود شامل نابود کردن زیرساخت های مقاومت، از بین بردن تونل ها، پایان دادن به پرتاب موشک و... نرسید و مقاومت تا آخرین لحظه و تا قبل از شروع آتش بس به پرتاب موشک به شهرهای صهیونیست نشین و حتی تل آویو ادامه داد.

در ادامه آمده است: به این معنا مانند جنگ 33 روزه رژیم صهیونیستی در جنوب لبنان که نتیجه اش توازن رعب و موازنه قوا بود در شمال هم همین اتفاق افتاد و رژیم صهیونیستی از این پس می داند که مقاومت چه در جنوب و چه در شمال قادر است هرگونه تجاوزی را پاسخ دهد و این مسأله تئوری بازدارندگی اسرائیل را نقض میکند، زیرا در گذشته ارتش رژیم صهیونیستی چهارمین ارتش قدرتمند جهان بود، اما اکنون این قدرت بازدارندگی دیگر وجود ندارد. این مسأله تأثیر عمیقی بر آینده رژیم صهیونیستی خواهد داشت و از این پس ارتش اسرائیل دیگر نمی تواند به صورت دلبخواهی به هر منطقه ای در خاورمیانه تجاوز کند.

***قدردانی رهبری از عملکرد یکساله ی دولت

سخنان دیروز رهبر انقلاب در جریان دیدار با اعضای هیات دولت امروز در روزنامه ها به صورت های متفاوتی بازتاب یافت و هر یک از روزنامه ها عنوان گزارش های خود در این ارتباط را به بخشی از بیانات رهبری مزین کردند.

روزنامه های «ابتکار»، «شرق»، «شهروند»، «دنیای اقتصاد» و ایران در عنوان گزارش های خود بخشی از بیانات رهبری را مبنی بر اینکه «برخی انتقادها به رییس جمهوری تند و غیرمنصفانه است»، برجسته کردند.

«آرامش روانی، کنترل تورم و طرح نظام سلامت از کارهای با ارزش دولت است» بخش دیگری از سخنان رهبری بود که در عنوان گزارش روزنامه هایی چون «اطلاعات» و «جهان اقتصاد» نشست.

برخی روزنامه ها چون «تعادل» و «جمهوری اسلامی» نیز عنوان استنباطی «قدردانی رهبر انقلاب از اقدامات یکساله دولت» را برای گزارش های خود در این ارتباط برگزیدند.

روزنامه های منتقد دولت اما بخش های دیگری از بیانات رهبری را تیتر زدند. روزنامه ی «جوان» عنوان «وزیران به خط فتنه و فتنه گران پایبند باشند» و روزنامه ی «کیهان» عنوان «دولت اسیر جناح بندی ها نشود» را در عنوان گزارش های خود برجسته کردند.

یادداشت هایی نیز در این خصوص در روزنامه ها منتشر شد. بیشتر این یادداشت ها بر اشاره ی رهبری به موضوع الزام های نقد کردن متمرکز بود.

در همین ارتباط روزنامه ی آرمان در بخشی از سرمقاله ی خود نوشت: به هر حال در حال حاضر انتقادات زیادی نسبت به دولت صورت می گیرد و مقام معظم رهبری با تاکید بر بحق بودن ناراحتی های رئیس جمهور از برخی انتقادات به وی، توصیه کردند «لزومی ندارد که به هر مطلب یا انتقادی، پاسخ دهند» ایشان به خاطر شأن بالایی که برای دولت و رئیس جمهور محترم قائل هستند از آنها خواستند تا خود را وارد مسائل مناقشه برانگیز نکنند و پاسخ به انتقاداتی که علیه دولت مطرح می شود را به عهده افراد دیگر بگذارند.

در ادامه ی سرمقاله ی آرمان می خوانیم: در واقع این رهنمود نیز از توجه رهبری به شأن و منزلت رئیس جمهور است که نمی خواهند رئیس جمهور شخصا وارد این قضایا شود. ایشان به دولت توصیه کردند که اگر مخالفان در انتقادات بی انصافی می کنند، دولت چشم پوشی کند و شخصا به این مسائل ورود پیدا نکند و قضاوت را برعهده مردم بگذارد. در واقع به نظر می رسد این وظیفه اطرافیان دولت باشد که پاسخ انتقادها را بدهند اما شاید در برخی موارد وزرا و مشاورین کوتاهی کردند و رئیس دولت مجبور به پاسخ دادن به منتقدین شد. وزرا و مشاورین باید در عین اینکه خود را در انتقاد پیشقدم بدانند، در برابر هجمه ها نیز پاسخ مناسب داشته باشند.

روزنامه ی اطلاعات هم در یادداشتی با عنوان «اصلاح، بهترین شیوه ی نقد» با اشاره به بخشی از بیانات رهبری مبنی بر اینکه «همواره دولت ها نسبت به دوره های گذشته خود منتقد بوده اند که ایرادی هم ندارد اما این انتقاد نباید حالت اغراق آمیز و تخریب پیدا کند» نوشت: اینکه باید آنچه که در طول سال های گذشته با اشتباهات فاحش در نظام مدیریت اجرایی بر سر کشور و ملت آمد از بی قانونی ها و اسراف منابع گرفته تا تخطّی از قوانین و اسناد بالادستی در زمینه صرف بودجه، کوچک کردن دولت، توجه به تولید، گسترش زیرساخت و مسائلی از این دست برای مردم بازگو شود و مردم از حقایق باخبر شوند، سخن درستی است.

اطلاعات در ادامه نوشت: اما نکته مهم که در سخنان رهبری هم بود اینکه صرف بیان و یا گله و شکایت مشکلی را حل نمی کند بلکه بهترین پاسخ به عملکرد غلط گذشته اصلاح آن و اتخاذ روش درست است. اصلاح سازوکار و روندی است که اجازه چنین رفتار و یا بهتر است بگوییم سوءرفتاری را می دهد وگرنه صرف بیان این مسائل و تخطئه کردن دیگران بدون اصلاح روندها و ساختارها، نتیجه ای بیش از درددل کردن و عقده گشودن به بار نمی آورد.

روزنامه ی «سیاست روز» هم در سرمقاله ی خود به این موضوع پرداخت و نوشت: رهبری در توصیه های 15 گانه علاوه بر این که سازنده و منصفانه نسبت به برخی موارد نقد وارد کردند، در دیگر موارد از عملکرد دولت در برخی حوزه ها تعریف و تمجید کردند و ادامه چنین راهی را مورد تأکید قرار دادند.

به نوشته ی سیاست روز روش نقدی که رهبر معظم انقلاب طی سال های گذشته نسبت به دولت ها داشته اند و اکنون هم در این دولت به کار می برند، از این پس باید به عنوان الگویی برای موافق و مخالف، منتقد و تمجید کننده باشد. از سخنان نقدهایی که روز گذشته ایشان داشتند قطعاً و یقیناً نه رئیس جمهور به دل خواهد گرفت و نه دیگر اعضای دولت، آنهایی بر نمی تابند که شیوه نقد را نیاموخته اند و سعی در تخریب و فرافکنی و سیاه نمایی دارند.

***مُسکِنی برای مسکن

اعلام خبر رونمایی از «صندوق پس انداز مسکن» به عنوان ابزار جدید برای رونق در بازار مسکن امروز هم به خبرهای مسکنی روزنامه ها رونق داد.

روزنامه ی «جهان صنعت» در گزارشی در مورد این خبر نوشت: دولت بنا دارد با راه اندازی صندوق پس انداز مسکن، قدرت خرید تقاضای موثر- خریداران مصرفی- را از طریق پرداخت وام مسکن معادل 50 درصد قیمت ها تقویت کند تا امکان صاحبخانه شدن برای طرف تقاضا و فروش واحدهای مسکونی خالی از سکنه برای طرف عرضه به صورت همزمان فراهم شود.

به نوشته ی این روزنامه مدیرعامل بانک مسکن با تاکید بر اینکه باید مفروضات تشکیل صندوق پس انداز مسکن مورد توجه قرار گیرد، گفت: بر این اساس پیش بینی می شود که بتوان 50 درصد هزینه خرید مسکن برای قشر متوسط جامعه تامین شده و این درحالی است که باید مسکن خریداری شده با توجه به الگوی مصرف مورد تایید بوده، خانه کمتر از 75 متر نباشد و از لحاظ مصرف انرژی در سطح استانداردی قرار گیرد. در طرح وزیر راه و شهرسازی تسهیلات خرید برای واحدهای مسکونی تا عمر سه سال پرداخت می شود و اقساط این تسهیلات زیر یک میلیون تومان خواهد بود.

یادداشت هایی نیز در این ارتباط در روزنامه ها منتشر شد. برخی روزنامه ها از پیامدهای منفی و تورم زای اجرای این طرح گفتند و برخی از پیامدهای مثبت آن چون رکودزدایی از بازار مسکن سخن راندند.

روزنامه ی جهان صنعت در یادداشتی از پیامدهای منفی افزایش تسهیلات خرید مسکن گفت و نوشت: رکود انتظاری در بازار مسکن که تقریبا از سال گذشته آغاز شده بود حالا آرام آرام به رکود فصل پاییز هم نزدیک می شود. این تشدید رکود شاید موجب شود کاهش قیمت مسکن که وعده های مسوولان دولت یازدهم انتظار آن را در جامعه ایجاد کرده سرعت بیشتری بگیرد و باز هم شاهد متعادل تر شدن قیمت مسکن شود. در نقطه مقابل اما بحث افزایش تسهیلات خرید مسکن انجام شده و همین موضوع طبیعتا باید تقاضا در بازار مسکن را تحریک کند بنابراین با چنین اتفاقی بازار مسکن باز هم شرایط ویژه ای پیدا می کند چرا که از یکسو بازار پاییزی مسکن راکد می شود و از سوی دیگر تقاضا اوج می گیرد.

این یادداشت در ادامه نوشت: نکته اینجاست که عرضه و تقاضا در بازار مسکن هنوز به تعادل نرسیده اند و سنگین تر شدن هریک از کفه های عرضه یا تقاضا می تواند بازار مسکن را با معضل مواجه کند. به نظر می رسد با شرایط پیش آمده و افزایش تسهیلات خرید، بازار مسکن از «رکود انتظاری» به «رکود تورمی» وارد شده و اوضاع برای خریداران و فروشندگان سخت تر شود.

در همین حال روزنامه ی تعادل در یادداشتی این طرح را مثبت ارزیابی کرد و نوشت: طرح مشترک راه اندازی صندوق های پس انداز مسکن که توسط بانک مرکزی به همراه وزارت راه و شهرسازی مطرح شد، طرح بسیار خوبی است. به این دلیل که باعث می شود بانک ها و موسسات مالی بیشتری در بهبود بخش مسکن مشارکت داشته باشند و منابع خود را در اختیار این بخش بگذارند.

این گزارش در ادامه این طرح را دارای پیشینه یی طولانی دانست و نوشت: الان هم تلاش این است که ارایه تسهیلات مسکن از انحصار بانک مسکن خارج شود و هر بانک و موسسه مالی در صورت تمایل بتواند صندوق پس انداز مسکن ایجاد کند که به نظر من این موضوع مثبت ارزیابی می شود. از این جهت که رکودی که در حال حاضر در بخش مسکن حاکم است با منابع بیشتری که به این بخش تزریق شود، می تواند برای خروج از رکود مسکن تاثیرگذار باشد.

روزنامه ی دنیای اقتصاد هم در گزارشی با بررسی تجربه ی سه کشور آسیایی در حل بحران مسکن، تلاش کرد راه حلی در این زمینه ارایه دهد.

این گزارش الگوگیری از تجربه ی موفق کره جنوبی در اجرای همزمان سیاست افزایش عرضه و مقابله با سوداگری، تجربه ی ژاپن در افزایش منظم ساخت مسکن و تجربه ی مالزی در سیاست تولید برای خروج از «بدمسکنی» را کارآمد دانست و نوشت: استفاده همزمان از سه سیاست افزایش عرضه، مقابله با سوداگری مسکن و همچنین تمرکز بر تامین مسکن خانوارهای کم درآمد، مدل بهینه ساماندهی بازار املاک می تواند باشد.

***نسخه یی برای درهم پیچیدن مطبوعات؟

روزنامه نگاران همچنان در نقد پیش نویس قانون سازمان نظام رسانه یی کشور که از طرف دفتر مطالعات و برنامه ریزی رسانه ها وابسته به معاونت مطبوعاتی وزارت فرهنگ و ارشاد اسلامی برای جمع آوری نظرهای فعالان عرصه رسانه و صاحب نظران حوزه تدوین قوانین و مقررات منتشر شده است، سخن می رانند.

برگزاری نشست علمی «بررسی پیش نویس قانون سازمان نظام رسانه یی جمهوری اسلامی ایران از منظر رعایت حقوق رسانه و مصالح علمی» در روز گذشته با حضور «کامبیز نوروزی» روزنامه نگار، «سیدمحمد هاشمی» استاد حقوق عمومی، «حسن نمکدوست تهرانی» و «یونس شکرخواه» استادان علوم ارتباطات و ... در کمیسیون حقوق بشر اسلامی باز هم توجه روزنامه ها را به این موضوع جلب کرد.

روزنامه ی جهان صنعت در گزارشی در این ارتباط از زبان نوروزی نوشت: از نظر موضوعی این متن مدعی است که شامل تمامی وسایل ارتباط جمعی است. این نوع نگاه مثل این است که برای دوچرخه و کشتی که هر دو وسیله حمل و نقلند؛ یک قانون تصویب شود. این خطای بزرگ نشان از عدم شناخت این موضوع دارد. این مفهوم مشخص است که عده ای به دنبال درهم پیچاندن مطبوعات هستند اما مستقیم نگفته اند مطبوعات و گفته اند رسانه. متن دچار تشدد بسیار شدید است.

روزنامه ی «شهروند» هم در گزارشی با این مقدمه که «پیش نویس قانون سازمان نظام رسانه ای؛ موضوعی که حالا و بعد از آن که تعداد زیادی از روزنامه نگاران و فعالان رسانه ای در یک سال گذشته از حسن روحانی، رئیس جمهوری خواسته بودند تا انجمن صنفی روزنامه نگاران را بازگشایی کند بین آنها بحث برانگیز شده است» به سراغ بازتاب خبر برگزاری این نشست رفت.

شهروند از زبان محمد هاشمی نوشت: به کار بردن عبارت پیش نویس قانون برای این متن نشان دهنده درک پایین تدوین کنندگان این متن نسبت به نحوه تدوین است. این متن یا باید پیش نویس یک لایحه باشد یا یک طرح. این متن از بنیاد خراب است. الان قصد ندارم این متن را تخریب کنم اما باید بگویم مبنای مطبوعات بر وجود صنف است اما اگر قرار باشد سامانه ای مثلا به شکل یک انجمن صنفی برای مطبوعات وجود داشته باشد، این باید از درون صنف و به صورت خودجوش شکل بگیرد.

روزنامه ی ابتکار هم در گزارشی، به بازتاب مباحث مطرح شده در این نشست پرداخت. به نوشته ی ابتکار، یونس شکرخواه سردبیر همشهری آنلاین معتقد است که دولت به جای تدوین قانونی برای تشکیل سازمان نظام رسانه ای، بهتر است یک سیاست ارتباطی برای خودش داشته باشد. او آمادگی خود را هم برای کمک به دولت در تدوین این سیاست اعلام کرد. کسری نوری سردبیر روزنامه شهروند هم می گوید: پیش نویس هایی از این قبیل، در واقع نظام نامه هایی هستند که اجازه می دهند کسانی از صنف مطبوعات برای همکاران صنفی خود کیفرخواست صادر کنند.
