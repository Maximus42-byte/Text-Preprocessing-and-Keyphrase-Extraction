رژیم صهیونیستی برای حمله به لبنان آماده می شود
یک عضو ارشد ارتش رژیم صهیونیستی روز سه شنبه گفت در صورت بروز جنگی دیگر، تنها با حمله زمینی می توان حزب الله لبنان را شکست داد. وی افزود: برگزاری مانور زمینی اقدامی لازم برای از بین بردن تهدید حملات موشکی است.


به گزارش پایگاه اطلاع رسانی شبکه خبر، نشریه جروزالم پست به نقل از یک مقام ارشد ارتش رژیم صهیونیستی نوشت : تنها با حمله زمینی می توان دشمن را شکست داد. 

این روزنامه به نقل از یک عضو ارشد ارتش صهیونیستی روز سه شنبه گفت در صورت بروز جنگی دیگر تنها با حمله زمینی تمام عیار می توان حزب الله در لبنان را شکست داد. او گفت برگزاری مانور زمینی اقدامی لازم برای از بین بردن تهدید حملات موشکی است.

وی افزود : توانایی دشمن برای پرتاب موشک و راکت در حال افزایش است اما همچنان توانایی ارتش اسرائیل برای حمله زمینی برای آنها چالش برانگیز است. به گفته طراحان نیروی زمینی، دشمن می داند که چطور حمله کند و از دسترس دور بماند.

او گفت:«حزب الله موشک و مواد منفجره زیادی دارد که می تواند تجهیزات زرهی پیشرفته ارتش اسرائیل را هدف قرار دهد.»  بنابراین طراحان حملات زمینی می خواهند واحدهایی را به عمق اراضی حزب الله وارد کنند.

وی افزود:« حمله زمینی باید مرگبار، غیرقابل دفاع، سریع و با قدرت شلیک پیشرفته باشد. ما باید درگیری را کوتاه کنیم. برگزاری مانور زمینی این امر را محقق خواهد کرد. ما در حال ایجاد یک دکترین جنگی بر اساس لزوم اجرای عملیات در خاک دشمن هستیم و تغییرات ساختاری در نیروی زمینی در حال انجام است.ما باید توانایی دشمن برای حمله به ما را از بین ببریم.»
