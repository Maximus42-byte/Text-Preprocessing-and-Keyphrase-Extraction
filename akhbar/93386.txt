 رونمایی از قراردادهای جدید نفتی ایران در لندن به تعویق افتاد
پیشتر بیژن زنگنه وزیر نفت ایران وعده رونمایی از قراردادهای جدید نفتی ایران را مطرح کرده بود
کنفرانس رونمایی از قراردادهای جدید نفتی ایران که قرار بود سوم نوامبر (۱۲آبان) در لندن برگزار شود، به تعویق افتاده است.
مهدی حسینی، رئیس کمیته بازنگری قراردادهای نفتی ایران اعلام کرده که علت این تعویق، فراهم کردن تسهیلات حضور تمامی شرکت های خارجی در کنفرانس است.
آقای حسینی گفته است که می دانیم که قبل از ۲۴ نوامبر (سوم آذر) سختی هایی در این زمینه وجود خواهد داشت.
ایران و گروه ۱+۵ قرار است تا پیش از سوم آذر که مهلت تمدید شده توافق موقت ژنو است، به یک توافق جامع با هدف حل و فصل نهایی پرونده اتمی دست پیدا کنند.
بر اساس توافق ژنو برخی از تحریم های اعمال شده علیه ایران در ازای وقفه در برخی از برنامه های اتمی این کشور، به حالت تعلیق در آمده است اما در صورت نرسیدن به توافق نهایی، ممکن است اجرای این توافق، متوقف و برخی از تحریم های پیشین دوباره به اجرا گذاشته شود.
با توجه به این که فاصله کمی بین زمان برگزاری کنفرانس نفتی ایران در لندن و پایان مهلت این توافق وجود داشته و احتمال رسیدن به توافق نهایی اتمی تضمین شده نیست، احتمال دارد برگزار کنندگان درباره رغبت شرکت های نفتی به حضور در این کنفرانس تردیدهایی داشته اند.
به گفته مقام های ایرانی قرار است این کنفرانس اوایل اسفند ماه سال جاری خورشیدی ( اواخر فوریه ۲۰۱۵ ) برگزار شود.
پیشتر بیژن زنگنه وزیر نفت ایران وعده رونمایی از قراردادهای جدید نفتی ایران را مطرح کرده بود.
