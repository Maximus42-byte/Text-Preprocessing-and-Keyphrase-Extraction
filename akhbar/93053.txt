اوباما از حضور نظامی بلند مدت امریکا در جیبوتی خبر داد
رئیس جمهور امریکا از حضور بلند مدت نظامیان این کشور در پایگاه نظامی «کمپ لمونیر» در جیبوتی در شرق آفریقا خبر داده است.
باراک اوباما روز دوشنبه (۵ می، ۱۵ اردیبهشت) در دیدار و گفت‌وگو با اسماعیل عمر غیله، رئیس جمهور جیبوتی، در کاخ سفید این کمپ را یک «پایگاه حیاتی» دانست.
وی افزود: «نمی‌توانستیم این کار را بدون همکاری رئیس جمهور انجام دهیم. از موافقت وی با حضور بلند‌مدت در آن جا قدردانی می‌کنیم.»
وزارت دفاع آمریکا (پنتاگون) برای ادامه‌ی حضور نیروها و تجهیزات نظامی خود در کمپ لمونیر تا ده سال دیگر، مبلغ ۶۳ میلیون در هر سال اجاره بها به کشور جیبوتی پرداخت خواهد کرد.
به گزارش اسوشیتد پرس، بر مبنای مفاد «اجاره‌‌نامه‌ی بلند مدت» میان امریکا و جیبوتی، بعد از اتمام دوره‌ی اول ده‌ساله ، امکان تمدید اجاره‌نامه تا مدت ده سال دیگر بدون مذاکره امکان پذیر است و امریکا می‌تواند در سال‌های بعد از آن با مذاکره و توافق بر سر نرخ اجاره بها، به حضور نظامی در جیبوتی ادامه دهد.
حدود چهار هزار نیروی نظامی، غیرنظامی و پیمانکار از جمله ۳۰۰ نیروی عملیات ویژه به همراه جنگنده‌های اف پانزده امریکا در پایگاه کمپ لمونیر استقرار دارند.
این پایگاه همچنین بزرگترین فرودگاهی است که امریکا در شرق آفریقا برای استقرار پهپادها و هواپیماهای شناسایی خود از آن استفاده می‌کند.
سرهنگ استیون وارن، سخنگوی پنتاگون، نیز توافق‌نامه‌ی اخیر میان امریکا و جیبوتی را تایید کرده و گفته است: «درباره‌ی حضور در کمپ لمونیر و افزایش همکاری‌های دو کشور در حوزه‌های مختلف از جمله امور امنیتی، ضد تروریستی، تجاری و همکاری در زمینه‌ی انرژی توافق کرده‌ایم.سفیددر واشنگتن 
