 میلیارد یورو پروژه بین ایران و روسیه امضا شد
وزیر انرژی روسیه در مراسم امضای قرارداد با ایران از همکاری ۷۰ میلیارد یورویی بین ایران و روسیه خبر داد.
به گزارش فارس، الکساندر نواک وزیر انرژی روسیه امروز در یازدهمین اجلاس کمیسیون دائمی همکاری‌ تجاری و اقتصادی ایران و روسیه در تهران با اشاره به اینکه اجلاس امسال از سطح بالایی برخوردار بود، تصریح کرد: ۴۰ شرکت روسی در این اجلاس شرکت کردند که بتوانند مقدمات بهبود روابط تجاری و اقتصادی بین ایران و روسیه را فراهم کنند.
وی با اشاره به اینکه روابط خوب اقتصادی و تجاری میان ایران و روسیه وجود دارد، تصریح کرد:‌ از نظر سیاسی نیز ایران و روسیه روابط مناسبی دارند، به طوری که در آینده‌ نزدیک قرار است، ملاقاتی بین رؤسای جمهور ایران و روسیه در مسکو صورت پذیرد.
نواک با اشاره به اینکه ما معتقدیم در آینده شاهد به وجود آمدن شاخص‌های مناسب همکاری اقتصادی بین ایران و روسیه وجود خواهد داشت، تصریح کرد: روسیه آمادگی دارد، محصولات و خدمات مورد نیاز ایران را به این کشور صادر و محصولات و خدمات مورد نیاز خود را از ایران وارد کند. وزیر روسی با اشاره به اینکه به طور کلی آنچه در این تفاهم‌نامه وجود دارد، همکاری‌ دوجانبه است که می‌تواند موجب شکوفایی اقتصاد دو کشور شود، خاطرنشان کرد: بازار نفت و گاز ایران برای روسیه بسیار جالب است،
به طوری که شرایط تحریم ایران موجب شد، تا محدودیتهایی برای شرکت‌های خارجی فعال در حوزه نفت ایران به وجود آید.
وی ادامه داد: اگر برخی از قوانین و مقررات در ایران بهبود یابد روسیه می‌تواند حرکت عظیمی در صنعت نفت ایران ایجاد کند، به طوری که هم اکنون برخی شرکت‌های فعال روسیه در حوزه صنعت و نفت در برخی دیگر از کشورهای جهان اقدام به توسعه این صنعت کرده‌اند. نواک با اشاره به اینکه روسیه علاقه زیادی در زمینه احداث نیروگاه‌ جدید برق و بازسازی نیروگاه‌های قدیمی ایران دارد،‌ گفت: روسیه می‌تواند با احداث نیروگاه‌های جدید شرایط تولید برق در ایران را بهبود بخشد.
وی همچنین با اشاره به احداث نیروگاه اتمی بوشهر تصریح کرد: در شرایط فعلی این نیروگاه اتمی در مدار تولید قرار گرفته و ما اطلاع داریم، ایران علاقه دارد ۲۰ نیروگاه اتمی جدید نیز در ایران احداث کند. وزیر نفت روسیه با اشاره به علاقه مندی روسیه در زمینه ذوب فلزات و تجهیز مواد اولیه در ایران گفت: ما می‌توانیم در زمینه حمل و نقل هوایی، جاده‌ای و ریلی فعالیت‌ دوجانبه‌ای داشته باشیم، به طوری که بیش از ۵۰ شرکت روسی علاقه دارند در ایران پروژه اجرا کنند.
نواک با اشاره به وضعیت حمل و نقل هوایی در ایران گفت: ما می‌توانیم هواپیمای TOO۲۰۴ را به ایران ارسال کنیم و حتی بنادر روسیه در دریای خزر این آمادگی را دارد، تا کالاهای مورد نیاز خود را به این کشور وارد کنند. وزیر انرژی روسیه با اشاره به اینکه حدود ۷۰ میلیون یورو این پروژه‌ها هزینه در بردارد، گفت: ما به دنبال فصل جدید همکاری‌ اقتصادی بین ایران و روسیه هستیم.
وی ادامه داد: ما از فعالان بخش کشاورزی ایران دعوت می‌کنیم، تا در نمایشگاهی که به همین منظور از تاریخ ۱۵ تا ۱۸ سپتامبر در مسکو برگزار می شود، حضور به هم رسانند. 
