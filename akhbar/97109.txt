گزارش موسسه مطالعات خاورنزديک:رهبر ايران چگونه تصميم مي‌گيرد؟
موسسه مطالعات خاورنزديک واشنگتن در گزارشي 88 صفحه‌اي به بررسي نحوه تصميم‌گيري و مديريت رهبر معظم انقلاب اسلامي پرداخته است.

اين گزارش توسط مهدي خلجي از نويسندگان سابق اصلاح‌طلب که چند سالي است به اروپا و سپس آمريکا مهاجرت کرده، نوشته شده است. خلجي در سال‌هاي اخير با رسانه‌هاي غربي ضد ايران همچون راديو فردا و راديو زمانه و بي بي سي همکاري داشته است.
نويسنده با مرور زندگي سياسي آيت‌الله خامنه‌اي از بدو انقلاب تاکنون، به بيان ديدگاه خود درباره شيوه مديريتي رهبر انقلاب پرداخته است.
هرچند خلجي بر مبناي سلايق و تمايلات سياسي خود، به ارزيابي نحوه تصميمات رهبري پرداخته و تلاش کرده اتهامات بي‌اساس جريان‌هاي ضدانقلاب را تکرار کند، اما نتوانسته از اعتراف به تدابير موفق ايشان، پرهيز کند.
مثلا خلجي از اين که اختلاف‌هاي شديد جريان‌هاي سياسي داخل کشور نتوانسته بر سياست خارجي يکپارچه ايران، اثر بگذارد و ايران همچنان رويکرد انقلابي مدنظر آيت‌الله خامنه‌اي را دنبال مي‌کند، ابراز ناخشنودي کرده است. او اعتراف کرده که اين مسئله، ناشي از تدابيري رهبري بوده است. در ادامه به خلاصه‌اي از گزارش مذکور مي‌پردازيم:
موسسه مطالعات خاورنزديک واشنگتن در گزارش خود، يکي از دلايل موفقيت سياست خارجي ايران را اتحاد همه گروه‌هاي سياسي در اين عرصه عنوان کرده و آن را ناشي از هنر مديريتي رهبر معظم انقلاب دانسته است.
موسسه مطالعات خاورنزديک واشنگتن يکي از دلايل تصميمات دقيق رهبر ايران را (که البته نويسنده گزارش، بارها از ناخرسندي خود از اين واقعيت سخن گفته) ساختار دفتر رهبري دانسته که از افراد فني و کارشناس تشکيل شده و نه از سياسيون.
به نوشته موسسه مطالعات خاورنزديک واشنگتن، رهبر انقلاب اسلامي ايران با دقت به دنبال آن است که از رسوخ تمايلات سياسي به اطلاعاتي که به دستش مي‌رسد جلوگيري کند، به همين دليل ش��صا دفتر رهبري را اداره مي‌کند و از مشاوران مورد اعتمادش استفاده مي‌کند.
موسسه مطالعات خاورنزديک واشنگتن در ادامه گزارش، يکي از توفيقات رهبر ايران را يکپارچه کردن مديريت حوزه‌هاي علميه و مدارس ديني، عنوان کرده است. مدرن کردن ساختار و سازوکار اجرايي حوزه‌هاي علميه نيز يکي ديگر از اقدامات رهبر انقلاب از نگاه موسسه مطالعات خاورنزديک واشنگتن بوده است.
تدبير در تعامل با رؤساي جمهور و جلوگيري از بروز تنش ميان قوا، يکي ديگر از روش‌هاي مديريتي رهبر انقلاب است که موسسه واشنگتن به آن اشاره کرده است. اين گزارش با اشاره به رفتارهاي نامتعارف احمدي‌نژاد، به ناچار اعتراف کرده که اين رهبري آيت‌الله خامنه‌اي بود که در نهايت مانع تنش‌هاي بيشتر شد.
موسسه واشنگتن از تعامل بيشتر حسن روحاني با رهبر ايران نسبت به احمدي‌نژاد سخن گفته و حمايت‌هاي رهبري از مذاکرات هسته‌اي را نتيجه اين تعامل مثبت مي‌داند.

