ون رامپوی: بر اساس روند برقراری صلح در شرق اوکراین، ممکن است تحریم‌های روسیه تعلیق یا اصلاح شوند
رئیس شورای اتحادیه اروپا می‌گوید که اگر طرح صلح مورد توافق روسیه و اوکراین به درستی اجرا شود، اتحادیه اروپا تحریم‌های اعمال شده علیه مسکو را لغو خواهد کرد.
خبرگزاری فارس: بر اساس روند برقراری صلح در شرق اوکراین، ممکن است تحریم‌های روسیه تعلیق یا اصلاح شوند
به گزارش خبرگزاری فارس به نقل از خبرگزاری رویترز، «هرمان ون‌رمپوی» رئیس شورای اروپا امروز پنج‌شنبه پس از اعلام رسمی اجرایی شدن دور جدید تحریم‌ها علیه روسیه از فردا (جمعه) گفت که در صورت اجرای کامل طرح صلح شرق اوکراین، تحریم‌های اعمال شده علیه مسکو ملغی خواهد شد.
بر اساس گفته‌های این مقام ارشد اروپایی، سفرای کشورهای اروپایی در اتحادیه در اواخر ماه سپتامبر (دهه اول ماه مهر) روند اجرایی شدن بندهای توافق صلح مینسک را بررسی می کنند و در صورت اجرای صحیح آنها، تحریم‌های اعمال شده علیه روسیه را ملغی خواهند نمود.
روزهای آخر ماه سپتامبر البته تنها موعد بازبینی روند اجرای طرح صلح نخواهد بود و همانگونه که در متن تحریم‌های پیشین نیز نوشته شده بود، دور جدید تحریم‌ها هم در تاریخ 31 اکتبر (9 آبان) مجدداً مورد بازنگری قرار خواهند گرفت.
نمایندگان روسیه و اوکراین و فرستادگان استقلال‌طلبان روز جمعه 14 شهریور در شهر مینسک پایتخت بلاروس دور هم آمدند و بر سر اعمال آتش‌بس در شرق اوکراین توافق کردند. این آتش‌بس گام اول از یک طرح کلی صلح میان کی‌یف و استقلال‌طلبان است که آزادی اسرای دو طرف، مستقر شدن ناظران سازمان امنیت و همکاری اروپا در مرزهای مشترک اوکراین و روسیه، برگزاری انتخابات پیش از موعد در مناطق جنوب‌شرقی اوکراین و تمرکز زدایی قدرت در این کشور را نیز شامل می‌شود.
ساکنان اکثراً روس‌تبار شرق و جنوب شرق اوکراین خواستار استقلال از دولت غرب‌گرای کی‌یف هستند.
