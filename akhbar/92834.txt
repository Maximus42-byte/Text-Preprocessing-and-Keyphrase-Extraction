در دیدار با رئیس مجلس ایالت بلوچستان پاکستان
وزیر کشور: پاکستان مانع تردد غیرمجاز از مرز شود/به دفاع از مرزهای خود مقید هستیم
وزیر کشور با تاکید بر لزوم کنترل جدی همه مرزها و جاده‌ها از سوی جمهوری اسلامی ایران، خواستار همکاری جدی‌تر اسلام‌آباد با تهران در امر مبارزه با قاچاق مواد مخدر و اشرار شد.

به گزارش گروه دریافت خبر خبرگزاری دانشجویان ایران(ایسنا)، عبدالرضا رحمانی فضلی در دیدار با محمد خان جمالی - رئیس مجلس ایالت بلوچستان پاکستان - و هیأت همراه، با اشاره به مشترکات فرهنگی، تاریخی و مراودات بین دو کشور مسلمان جمهوری ا��لامی ایران و جمهوری اسلامی پاکستان ابراز امیدواری کرد که این مشترکات بتوانند پشتوانه‌ای محکم و قوی برای تداوم و استحکام ارتباطات میان دو ملت باشند.

وی با اشاره به حضور و تردد اشرار در مرزهای مشترک بین ایران و پاکستان گفت: جمهوری اسلامی ایران خود را مقید می‌داند که از مرزهای خود به شدت دفاع و محافظت کند و به هیچ وجه اجازه ورود هیچ نیرویی را از مرز بلوچستان پاکستان به ایران نخواهد داد.

وزیر کشور تاکید کرد: انتظار ما از دولت پاکستان این است که مانع تردد غیرمجاز از مرزهای مشترک دو کشور شود و اگر دولت پاکستان از ما کمک بخواهد حاضریم با همکاری یکدیگر مانع ��رددهای غیرقانونی و اشرار در مناطق مرزی شویم.

رحمانی فضلی با تاکید بر اینکه "جمهوری اسلامی ایران درصدد است که طی چند ماه آینده همه مرزها، جاده‌ها و برجک‌های مرزی را کنترل جدی کند و مانع عبور و مرور غیرمجاز شود، ابراز امیدواری کرد که اسلام‌آباد نیز در امر مبارزه با قاچاق مواد مخدر و مبارزه با اشرار همکاری‌های جدی را با تهران داشته باشد.

وی با بیان اینکه "در ایران هیچ اختلافی بین شیعه و سنی وجود ندارد و همه با یکدیگر برابر و برادر هستند"، افزود: با وجود حضور اهل تشیع و تسنن در همه کشورهای مسلمان، باید تلاش کنیم که رابطه بین این دو توأم با برادری و صلح و هم زیستی مسالمت‌آمیز تداوم یابد و امیدواریم که با کمک یکدیگر فضای وحدت، دوستی و مودت بین دو کشور گسترش یابد.

وزیر کشور به لزوم ایجاد زمینه‌های همکاری مشترک بین دو کشور و امضاء موافقتنامه امنیتی بین تهران و اسلام‌آباد اشاره کرد و گفت: باید کمیسیون مشترک تجاری مرزی بین دو کشور را فعال‌تر کنیم و در این زمینه تلاش خواهیم کرد که طی دو ماه آینده جلسه مشترکی را با طرف پاکستانی داشته باشیم.

رحمانی فضلی ابراز امیدواری کرد که سفر هیأت پاکستانی به ایران مبین پیام وحدت، مودت، دوستی، صلح و همکاری‌های متقابل میان دو کشور دوست و همسایه باشد.

وزیر کشور افزود: دو کشور ایران و پاکستان به عنوان کشور��ای مسلمان در منطقه باید با شناخت دقیق‌تر از اهداف و برنامه‌های دشمنان، با ایجاد وحدت، انسجام و همکاری‌های متقابل مانع دخالت بیگانگان و اختلاف‌افکنی آنها در منطقه شوند.

وی با بیان اینکه "ظرفیت‌ها و پتانسیل‌های موجود در پاکستان در صورت تلفیق و همکاری در عمران و‌ آبادی منطقه بسیار موفق عمل خواهد کرد"، اظهار کرد: جمهوری اسلامی ایران آمادگی دارد که تجربیات، امکانات و منابع خود را در راستای انجام پروژه‌ها و طرح‌ها در منطقه به صورت مشترک در اختیار کشور دوست و همسایه پاکستان قرار دهد.

وزیر کشور با اشاره به تعامل خوب بین احزاب، گروه‌های مختلف در مجلس جمهوری اسلامی ایران برای تصمیم‌گیری برای مسائل کشور، گفت: مجلس مردمی با اقتدار بالا و مستحکم خود می‌تواند نقشی اساسی و مهم در تصمیم‌گیری‌های کشور داشته باشد.

وی ادامه داد: پیشنهاد و انتظار ما از جمهوری پاکستان این است که ضمن تقویت ارتباطات با مجلس جمهوری اسلامی ایران، از تجربیات آنان برای بهبود شرایط کشورشان جهت همکاری متقابل با ایران بهره ببرند.

همچنین در این دیدار محمد خان جمالی رئیس مجلس ایالت بلوچستان پاکستان با تأکید بر لزوم تعامل مستمر مبنی بر مبادله اطلاعات، برنامه‌ریزی و اشتراک مساعی بین دو کشور برای مبارزه با مواد مخدر در منطقه، ابراز امیدواری کرد که با انت��ال پیام وزیر کشور جمهوری اسلامی ایران به مجلس پاکستان این اقدامات شکل گسترده‌تری به خود خواهد گرفت و کشور پاکستان نیز همچون کشور ایران هرگز اجازه خدشه‌دار شدن مرزهای مشترک میان دو کشور را نخواهد داد.

وی در ادامه گفت: با توجه به هم‌مرزی دو کشور جمهوری پاکستان و جمهوری اسلامی ایران و اشتراکات تاریخی، فرهنگی، عقیدتی و مذهبی پیوندهای مستحکمی بین دو کشور وجود دارد.

محمد خان جمالی با بیان اینکه "خوشبختانه در پاکستان مجلس دارای اقتدار بیشتری شده است"، به وجود احزاب مختلف و دگرگونی‌های منطقه‌ای در کشور پاکستان اشاره کرد و افزود: مجالس د�� کشور می‌توانند با ایجاد ه��کاری‌های مشترک اقدامات خوبی را انجام دهند.

رئیس مجلس ایالت بلوچستان پاکستان در ادامه این نشست خواستار برگزاری نشست‌هایی برای همکاری بیشتر بین دو کشور ایران و پاکستان شد و برگزاری و ایجاد کمیسیونی دائمی به منظور جمع‌آوری و رصد اخبار جهت تصمیم‌گیری و انجام اقدامات هدفمند در خاک دو کشور را حائز اهمیت برشمرد.

وی همچنین ضمن تأکید بر تفاهم و همکاری بیشتر بین دو کشور ایران و پاکستان گفت: با انجام یک راه حل دائمی و ایجاد مکانیزمی فعال می‌توان به راه حل‌های مناسب دست یافت.

رئیس مجلس ایالت بلوچستان پاکستان همچنین تاکید کرد: باید برای ریشه‌کن کردن قاچاق مواد مخدر ت��امی نهادهای دولتی با ورود به این کار خود را درگیر موضوع کنند.

محمد خان جمالی یکی از راه‌های بهبود شرایط در منطقه را تقویت و توسعه تجارت و بازرگانی در مرزها دانست و گفت: اقداماتی چند در این زمینه صورت گرفته است.

