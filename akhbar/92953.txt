امریکا برای اعمال فشار بر دولت سوریه یک بانک روسیه را تحریم کرد
امریکا در اقدامی دیگر برای افزایش فشار بر دمشق، چند مقام این کشور و یک بانک روسیه را به خاطر حمایت از دولت بشار اسد، رئیس جمهور سوریه، تحریم کرد.
وزارت خزانه‌داری امریکا روز پنج شنبه (۸ می، ۱۸ اردیبهشت) از تحریم‌های خود علیه شش مقام سوریه و یک بانک مستقر در مسکو موسوم به «تمبانک» خبر داد.
میخائیل گاگلوف، یکی از مدیران ارشد تمبانک، نیز در تحریم‌های اخیر امریکا هدف قرار گرفته است.
وزارت خزانه‌داری امریکا مدعی شده است تمبانک ضمن کمک چند میلیون دلاری به دولت سوریه، در تسهیل خدمات مالی به دولت دمشق نقش داشته است.
وزارت خزانه‌داری امریکا در بیانیه‌ای اعلام کرد: « تمبانک، به تسهیل مبادلات و ارائه‌ی خدمات مالی به "سیترول" (SYTROL)، شرکت نفتی دولتی سوریه که تحت تحریم امریکا و اتحادیه‌ی اروپا قرار دارد، پرداخته است.»
دیوید کوهن، معاون وزارت خزانه‌داری امریکا، این حرکت اخیر را بخشی از «تلا‌ش‌های جاریِ خزانه‌داری برای اعمال فشار اقتصادی بر دولت سوریه با استفاده از قطع دسترسی آن به ساختار مالی بین‌المللی دانسته است.»
امریکا در حالی قصد دارد با دوری جدید از تحریم‌ها دولت بشار اسد را تحت فشار قرار دهد که نیروهای دولتی این کشور عربی با آزادسازی شهر حمص، در مقابله با شبه‌نظامیان مورد حمایت خارج به پیروزی مهمی دست یافته‌اند.
وزارت امور خارجه‌ی امریکا نیز در ادامه‌ی کمک‌های خود به مخالفانِ مورد حمایت خارج در سوریه، وعده‌ی کمک ۲۷ میلیون دلاری داده است. این در حالی است که گزارش‌ها نشان می‌دهند واشنگتن ممکن است با ارائه‌ی مخفیانه‌ی تسلیحات سنگین ساخت امریکا، به تقویت گروه‌های شبه نظامی در جنگ با دولت سوریه بپردازد.
در یک بریده‌ی ویدئویی که اوایل آوریل ۲۰۱۴ میلادی در یوتیوب بارگذاری شد تصاویر نوعی از سامانه‌های موشکی ضد تانک (BGM-۷۱ TOW) ساخت امریکا را دیده می‌شود که در اختیار گروهی از شبه‌نظامیان مورد حمایت خارج در سوریه قرار گرفته است.
«دیلی بیست» (Daily Beast) ماه گذشته (آوریل ۲۰۱۴) گزارش داد امریکا یا به طور مستقیم این سلاح‌ها را در اختیار شبه‌نظامیان قرار داده، یا این که این تسلیحات به صورت غیرمستقیم از عربستان سعودی، متحد امریکا در منطقه، به دست شبه‌نظامیان رسیده است.
عربستان سعودی متحد نزدیک امریکا به شمار می‌آید که با کمک‌های سنگین، به ویژه پشتیبانی مالی، از نیروهای مخالف اسد حمایت کرده است.
به گزارش «ان.پی.آر»، سازمان اطلاعات مرکزی امریکا (سیا) نیز در تعلیم و کمک نظامی به گروه‌های شبه‌نظامی معارض دولت سوریه که واشنگتن آن‌ها را «میانه‌رو» می‌نامد نقش دارد.
این گزارش همچنین از انتقال سامانه‌های موشکی «۵۰ TOW» در بخشی از یک «آزمایش» یا طرح آزمایشی حکایت دارد.
