رزمایش فیلیپین و امریکا در دریای چین جنوبی در بحبوحه تنش‌ها در دریای چین جنوبی، فیلیپین و امریکا در این دریا رزمایشی را آغاز کرده‌اند.
در بحبوحه افزایش‌ تنش‌ها بین مانیل و پکن، ایالات متحده امریکا و فیلیپین رزمایش حملات به دشمن فرضی در ساحل دریای چین جنوبی را آغاز کرده‌اند.
۴۰ نیروی تفنگدار دریایی امریکا و ۸۰ همتای فیلیپینی آنها روز جمعه (۱۹ اردیبهشت، ۹ مه) در این رزمایش که تحت عنوان بالیکاتان (شانه به شانه) انجام شد به خیمه دشمن فرضی حمله کرده و سپس به قایق‌های خود در استان زامبالس بازگشتند.
این رزمایش شامل عملیات آبی-خاکی از خط ساحلی، فرود پنهانی و استقرار نیرو در ساحلی همجوار می‌شد.
نیروی تفنگداران دریایی امریکا می‌گوید هدف از این مانورهای نظامی بهبود آموزش و دیگر قابلیت‌هاست.
آنالی کازکارو، از مدیران نیروهای مسلح بالیکاتان فیلیپین گفت این «صرفا مانوری است که کارایی ما را افزایش می‌دهد» و ارتباطی به تنش‌ها در دریای چین جنوبی ندارد.
در عین حال، بیش از ۵ هزار نیروی امریکایی و فیلیپینی در یک مانور نظامی مشترک سالانه شرکت دارند. این مانور دو هفته به طول می‌انجامد.
این رزمایش که در اردوگاه‌های نظامی در شمال و غرب فیلیپین برگزار می‌شود شامل مانورهای نظارت دریایی، مانور با استفاده از مهمات واقعی، آموزش در مقابله با بمب‌ها و «امداد در حوادث با قربانیان گسترده» می‌گردد.
این رزمایش‌ها در حالی برگزار می‌شود که تنش‌ها بین چین و فیلیپین بر سر مناقشات سرزمینی در ماه‌های اخیر افزایش پیدا کرده است. دو کشور روی شماری از جزایر و سدهای ساحلی در دریای چین جنوبی ادعای مالکیت دارند.
امریکا و فیلیپین اخیرا پیمانی را امضا کرده‌اند که به موجب آن ارتش امریکا دسترسی بیشتری به پایگاه‌ها در فیلیپین پیدا می‌کند.
ناظران می‌گویند تلاش امریکا برای افزایش حضور در منطقه با هدف مهار چین صورت می‌گیرد.
پکن از واشنگتن خواسته است در مناقشات منطقه‌ای دخالت نکند اما باراک اوباما، رئیس جمهور امریکا تاکید دارد هدف از پیمان جدید نظامی مقابله با چین در منطقه نیست.
