یک فروند جنگنده پیشرفته روسیه سقوط کرد
مسکو - ایرنا - یک فروند جنگنده پیشرفته میگ - 31 نیروی هوایی روسیه در جنوب این کشور سقوط
کرد.
به گزارش خبرگزاری «ریانووستی»، «ایگور کوناشنکوف» سخنگوی وزارت دفاع روسیه روز پنجشنبه به خبرنگاران گفت: جنگنده میگ - 31 روسیه در 25 کیلومتری شهر «آرماویر» در استان «کراسنادار» سقوط کرد.
هواپیما در حال پرواز تمرینی بود که در هنگام فرود دچار نقص فنی شد و سقوط کرد و دو خدمه آن خود را با چتر نجات دادند.
میگ - 31 جنگنده رهگیری مافوق صوت دورپرواز است و از هواپیماهای نظامی پیشرفته روسیه است.
این هواپیما ویژه رهگیری هواپیماها در ارتفاعات بالا است و دارای قابلیت هایی همچون پرواز در فواصل دور است.
