اردوغان بر تمايل ترکيه به تقويت روابط با جمهوري آذربايجان تاکيد کرد 
	رئیس جمهور ترکیه بر تمایل کشورش به تقویت هر چه بیشتر روابط با جمهوری آذربایجان تاکید کرد .
به گزارش پایگاه اینترنتی تلویزیون تی آر تی ترکیه ، رجب طیب اردوغان دیروز پس از دیدار با الهام علی اف رئیس جمهور آذربایجان در کنفرانس مشترک خبری در باکو ، گفت : ما در گفتگوهای دوجانبه و مذاکرات هیئت های دو کشور درباره همه مسائل از جمله همکاری های فرهنگی ، آموزشی و سیاست خارجی گفتگو کردیم.
وی با تاکید بر اینکه همکاری ها میان دو کشور در عالی ترین سطح ادامه می یابد ، افزود : ما مسئله قره باغ کوهستانی را که همچنان مهم ترین مسئله سیاست خارجی ما به شمار می رود ، بررسی کردیم و در گفتگوهای دو جانبه و مذاکرات هیئت های دو کشور درباره گام هایی که از این پس برخواهیم داشت ، تبادل نظر کردیم.
رئیس جمهور ترکیه گفت : مسئله دیگری که ما با حساسیت فراوان بر آن تاکید کردیم ، همکاری ها در بخش انرژی است.
اردوغان خاطر نشان کرد ،‌ خط لوله انتقال انرژی از جمهوری آذربایجان به اروپا که از مسیر ترکیه عبور خواهد کرد و این برای نشان دادن توان جمهوری آذربایجان در بخش انرژی بسیار حائز اهمیت است.
وی گفت : مراسم آغاز احداث این خط لوله 20 ستپامبر در باکو برگزار خواهد شد.
اردوغان درباره توسعه روابط تجاری میان ترکیه و جمهوری آذربایجان نیز گفت : ما اهدافی را در زمینه توسعه روابط تجاری مشخص کرده ایم. هدف افزایش مبادلات تجاری به سالانه 15 میلیارد دلار است.
رئیس جمهور ترکیه گفت : هر دو کشور خواستار تحقق اهدافی هستند که در زمینه تجارت خارجی مشخص کرده اند.
اردوغان با اشاره به اینکه پس از دیدار از جمهوری آذربایجان در اجلاس سران ناتو در انگلیس شرکت خواهد کرد ، گفت : در اجلاس سران ناتو و دیگر اجلاس های بین المللی از دیرباز وعده هایی به جمهوری آذربایجان داده شده است که من در این نشست آن ها را پیگیری خواهم کرد و خواستار تحقق آن ها خواهم شد.
