جزئيات برگزاري نخستين نشست پارلمان جديد عراق با حضور مالکي و نجيفي
اولين جلسه پارلمان جديد عراق آغاز شد و نخست‌وزير عراق به همراه رئيس پارلمان سابق و ديگر شخصيت‌ها و نمايندگان در مقر پارلمان حضور يافتند.
به گزارش پايگاه خبري «السومريه نيوز»، «نوري المالکي» نخست‌وزير عراق لحظاتي پيش وارد ساختمان پارلمان عراق شد تا در نخستين نشست پارلمان جديد اين کشور شرکت کند.
نخستين نشست پارلمان جديد عراق نيز پس از حضور مالکي و برخي شخصيت‌هاي سياسي ديگر در پارلمان آغاز شد.
بر اساس اين گزارش، اداي سوگند نمايندگان جديد و انتخاب هيئت رئيسه جديد پارلمان در دستور کار امروز اين نشست قرار دارد. يک منبع آگاه در اين باره گفت: نشست امروز پارلمان عراق با رياست «مهدي الحافظ» بزرگترين عضو پارلمان جديد از نظر سني، برگزار خواهد شد و انتخاب رئيس جديد براي پارلمان و 2 معاون او در دستور کار او قرار گرفته است.
اين در حالي است که در بغداد تدابير شديد امنيتي برقرار شده است.
حضور «اسامه النجيفي» در پارلمان
«اسامه النجيفي» رئيس سابق پارلمان عراق و رئيس ائتلاف «متحدون» که در رسانه‌ها گفته شده بود، نشست امروز پارلمان را به دليل اختلاف با مالکي تحريم کرده است، وارد ساختمان پارلمان شد تا در نشست امروز حضور يابد.
حضور نماينده ييبير کل سازمان ملل در عراق
«نيکلاي ملادينوف» نماينده دبيرکل سازمان ملل در عراق نيز وارد ساختمان پارلمان شد تا در نخستين نشست مجلس جديد عراق حضور يابد.
حضور ائتلاف کردستان
نمايندگان ائتلاف کردستان عراق نيز از ديگر حاضران نخستين نشست پارلمان عراق هستند.
«اياد علاوي» غائب نشست پارلمان
ائتلاف الوطنيه به رياست «اياد علاوي» که پيش از اين اعلام کرده بود نشست امروز را تحريم مي‌کند، از حضور در اين نشست خودداري کرد و تا به اين لحظه خود را به ساختمان پارلمان نرسانده است. او در دوره پيش نيز به تحريم نشست‌هاي پارلمان و هيئت دولت معروف بود.
حضور 255 نماينده از 328 نماينده پيرويي انتخابات
منابع رسانه‌اي اعلام کردند که از 328 عضو جديد پارلمان عراق، 255 نماينده در نخستين نشست پارلمان جديد حضور يافته‌اند.
رئيس امروز نشست پارلمان عراق: ناامني بايد متوقف شود
«مهدي الحافظ» رئيس امروز نشست پارلمان جديد عراق با اعلام به حد نصاب رسيدن شمار نمايندگان براي تشکيل جلسه، بر ضرورت توقف ناامني در عراق تاکيد کرد.
وي در سخنراني اول جلسه اين پارلمان گفت: بايد شکاف امنيتي به وجود آمده در عراق متوقف شود.
حافظ افزود: بازگرداندن امنيت و ثبات شرط اصلي توسعه و اصلاحات است.پارلمان اکنون مقابل يک چالش بزرگ قرار گرفته است و ما بايد سازوکاري براي قانون‌گذاري و نظارت بر آن ايجاد کنيم. در غير اين صورت کشور در خطر قرار مي‌گيرد.
رئيس امروز نشست پارلمان عراق در ادامه گفت که با حضور 255 نماينده از 328 نفر اين نشست به حد نصاب قانوني رسيده است.
اداي سوگند نمايندگان به دو زبان کردي و عربي
پس از سخنراني حافظ نمايندگان عراقي سوگند ياد کردند. مراسم اداي سوگند به دو زبان کردي و عربي صورت گرفت.
مشاجره لفظي ميان برخي نمايندگان
اين نشست شاهد مشاجره لفظي ميان نمايندگان ائتلاف کردستاني و همپيماني ملي نيز بود. اين مشاجره پس از آن صورت گرفت که يک نماينده کرد خواستار شکستن محاصره عليه کردستان و بازپرداخت حقوق کارمندان اين منطقه شد.
نشست پارلمان جدييد عراق از سر گرفته شد
پس از نيم ساعت استراحت، نشست امروز پارلمان عراق از سر گرفته شد.
اظهار نظر ابراهيم الجعفري
«ابراهيم الجعفري» رئيس فراکسيون ائتلاف همپيماني ملي عراق که بزرگترين فراکسيون است گفت گروه‌هاي سياسي براي رسيدن به توافق بر سر هيئت رئيسه پارلمان به زمان نياز دارند.
خروج نمايندگان ائتلافهاي متحدون و کردستاني از پارلمان
نمايندگان ائتلاف کردستاني و ائتلاف متحدون لحظاتي پيش از نخستين نشست پارلمان جديد عراق خارج شدند و اين امر موجب شد تا نشست امروز پارلمان ديگر از حد نصاب قانوني برخوردار نباشد.
 نشست پارلمان به هفته بعد موکول شد
در پي خروج نمايندگان ائتلافهاي کردستاني و متحدون از نشست امروز پارلمان عراق که نخستين نشست پارلمان جديد محسوب مي‌شد، شمار حاضران در جلسه از حد نصاب قانوني کمتر شد  و به همين دليل رئيس نشست امروز پارلمان، آن را به هفته بعد موکول کرد تا شايد در اين مدت، نمايندگان عراق بر انتخاب هيئت رئيسه جديد پارلمان به توافق برسند. 

