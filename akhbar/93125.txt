بزودی رایزنی روسیه وفرانسه درباره خرید بالگردبر پایان مییابد
مسکو، 24 شهریور، خبرگزاری «ریا نووستی»/ یک منبع آگاه نزدیک به روند مذاکراتی روز سه شنبه به «ریا نووستی» اطلاع داد که روسیه تا پایان ماه سپتامبر باید رایزنی های فنی درباره خرید ناو بالگردبر نوع "میسترال" از فرانسه را به پایان برساند.
پیشتر "نیکلای ماکاروف" رئیس ستاد کل نیروهای مسلح روسیه و "ولادیمیر ویسوتسکی" فرمانده کل نیروی دریایی فدراسیون روسیه اطلاع داده بودند که قرار است چنین ناوی خریداری شود.
این منبع آگاه به «ریا نووستی» گفت: "اکنون رایزنی های فنی انجام می شوند که باید تا پایان ماه سپتامبر پایان یابند. پس از آن به روسای کمیسیون صنعتی - نظامی گزارش داده می شود که بر اساس آن نیز تصمیم درباره مصلحت بودن یا نبودن خرید این ناو اتخاذ خواهد شد".
وی همچنین اطلاع داد که گروهی از افسران ستاد کل نیروی دریایی روسیه به پایگاه دریایی "تولن" فرانسه سفر کرده و از بالگردبر "میسترال" بازدید کرده اند که طی آن با همه مشخصات فنی این ناو آشنا شده اند.
