وزیرخارجه آلمان وارد افغانستان شد
وزیر خارجه آلمان امروز شنبه در سفری از پیش اعلام نشده به بهانه کمک به حل بحران انتخابات ریاست جمهوری افغانستان، وارد کابل شد.
به گزارش ایرنا، "ˈفرانک والتر اشتاین مایرˈ" پس از ورود به کابل از نامزدان ریاست جمهوری افغانستان خواست تا دولت وحدت ملی تشکیل دهند و هر دو نامزد باید با احترام به قانون اساسی کشورشان ، نتیجه نهایی را پذیرفته و گام های بعدی را بردارند .
وزیر خارجه آلمان پس از ورود به کابل با حامد کرزی رییس جمهوری افغانستان دیدار و گفت وگو کرد .
به تازگی هم "دیوید جانستین» وزیر دفاع استرالیا و «داگ فرانتس » معاون وزیرخارجه آمریکا وارد کابل شده بودند .
سفر این مقامات خارجی به کابل در حالی است که وضعیت افغانستان در پی انتخابات این کشور بحرانی شده و کارشناسان سفر این روزهای مقامات غربی به کابل را بی ارتباط با این موضوع نمی‌دانند.
شمارش آرای انتخابات ریاست جمهوری افغانستان روز گذشته به پایان رسید و ˈنور محمد نورˈ سخنگوی کمیسیون انتخابات این کشور اعلام کرد که در روزهای آینده نتایج نهایی اعلام خواهد شد.
انتخابات ریاست جمهوری افغانستان پس از آن به بحران کشیده شد که عبدالله عبدالله نامزد ریاست جمهوری، با ارائه مستنداتی مبنی بر تقلب در انتخابات، نتایج ابتدایی دور دوم انتخابات این کشور را که بر اساس آن ˈاشرف غنی احمد زی ، پیشتاز انتخابات اعلام شد، نپذیرفت و تهدید کرد اگر آرا بازشماری و بازرسی نشود، حکومت موازی تشکیل خواهد داد. 
