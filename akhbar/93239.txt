 دبیرکل ستاد مبارزه با مواد مخدر تاکید کرد:  تقویت تبادل اطلاعات بین ایران و پاکستان/لزوم تحکیم و توسعه همکاری‌های امنیتی و نظامی 
دبیرکل ستاد مبارزه با مواد مخدر در حاشیه «ششمین نشست وزرای ابتکار سه‌جانبه» در ملاقات با معاون وزیر کنترل مواد مخدر پاکستان خواستار تقویت تبادل اطلاعات بین دو کشور شد.

به گزارش خبرنگار «اجتماعی» خبرگزاری دانشجویان ایران (ایسنا)، مصطفی محمدنجار در دیدار دو جانبه با جاوید اقبال معاون وزیر مواد مخدر پاکستان گفت: همانگونه که در جلسه پاکستان بیانیه‌ مناسبی به تصویب کشورهای حاضر رسید، امیدوا��یم شش��ین نشست وزرای ابتکار سه‌ جانبه نیز نتایج خوبی را به همراه داشته باشد.

وی با بیان اینکه تهران به افزایش و تقویت همکاری با اسلام‌آباد در عرصه منطقه‌ای و بین‌المللی مبارزه با مواد مخدر تاکید کرد، گفت: در بعد منطقه‌ای و در تمرکز اقدامات در زمینه مبارزه با مواد مخدر بی‌تردید ساختار ابتکار سه‌جانبه بین سه کشور بهترین مکانیزم همکاری را دارد و باید در تقویت این ساختار جهت تقویت تعامل و همکاری با سایر مراکز همکاری منطقه‌ای و بین‌المللی باشد.

نجار تصریح کرد: موضوع تقویت تبادل اطلاعات در رویکرد لزوم یافتن راه‌های موثر در مبارزه با مواد مخدر در عرصه بین‌��لمللی بیش از پیش از سوی کشورها و مجامع بین‌المللی مطرح می‌شود، لذا باید تلاش ما برای تقویت مرکز منطقه‌ای تبادل اطلاعات GPC باشد.

دبیرکل ستاد مبارزه با مواد مخدر خاطرنشان کرد: باید طوری عمل کنیم که در هنگام خروج نیروهای غربی از افغانستان در سال 2014 ساختارهای همکاری بتواند از هر گونه تهدید تروریست‌ها جلوگیری کند.

وی ادامه داد:‌ دو کشور ایران و پاکستان از نگرش‌های مشترک در مسایل بین‌المللی و منطقه‌ای برخوردارند و در مجامع بین‌المللی نیز همکاری‌های نزدیکی دارند، لذا دو کشور باید در تقویت این ساختارها همکاری بیشتری داشته باشند.

وی گفت: تحکیم و توسعه همکاری‌های امنیتی �� نظامی دو کشور ایران و پاکستان، درخواست همیشگی مسوولان دو کشور است و با گسترش روابط امنیتی بین دو کشور از طریق مبادله اطلاعات به موقع، حضور اشرار و تروریست‌ها در مرز بین دو کشور کنترل خواهد شد.

به گزارش ایسنا، در این جلسه همچنین جاوید اقبال، معاون وزیر مواد مخدر پاکستان نیز با بیان اینکه اسلام‌آباد نگرانی‌ ایران را در بحث مواد مخدر درک می‌کند، عنوان کرد: برای مبارزه با ترانزیت مواد مخدر از پاکستان به ایران، باید همکاری‌های مشترک شکل بگیرد؛ چرا که اسلام‌آباد نیز نگران مشکلات مرزی است.

وی افزود: پاکستان با تلاش شبانه‌روزی خود می‌خواهد تا حد توان از قاچاق مواد مخدر جلوگیری کند و اخیرا نیز قبل از سفر به ایران، یکی از نیروهای پاکستان برای مبارزه کشته شدند.

پاکستان تلاش می‌کند در مرز بلوچستان با ایران، از انتقال مواد مخدر جلوگیری کرده و در سال 2014 که نیروهای غربی از افغانستان خارج خواهند شد، رویکرد پیشگیرانه را برای این سال در نظر گرفته است.

معاون وزیر مواد مخدر پاکستان عنوان کرد: پاکستان تلاش می‌کند در مرز بلوچستان با ایران، از انتقال مواد مخدر جلوگیری کرده و در سال 2014 که نیروهای غربی از افغانستان خارج خواهند شد، رویکرد پیشگیرانه را برای این سال در نظر گرفته است.

جاوید اقبال همچنین تصریح کرد: علاوه بر همکاری‌های ایران و پاکستان در ابتکار سه‌جانبه، اسلام‌آباد علاقه‌مند است همکاری بین ایران و پاکستان به صورت دوجانبه شکل گرفته و بیش از گذشته تقویت شود.

وی با بیان اینکه ایران و پاکستان قربانیان مواد مخدر هستند، یکی از علت‌های اصلی قاچاق مواد مخدر در مرزهای دو کشور را افغانی‌های مقیم پاکستان عنوان کرد و گفت: این افراد قاچاق مواد مخدر از پاکستان به ایران را هدایت می‌کنند.

معاون وزیر مواد مخدر پاکستان همچنین خواستار دیوارکشی مناسب بین مرز پاکستان و ایران شد و گفت: امیدواریم در این خصوص ایران اقدامات مناسبی را اتخاذ کرده تا مرز دو کشور به خوبی از هم جدا شوند.

جاوید اقبال همچنین درخواست کرد تا در منطقه "گرد جنگل"، پاسگاه مرزی ایجاد شود؛ چرا که یکی از مهم‌ترین مناطق آلوده مواد مخدر و قاچاق در این منطقه است.

وی خواستار تقویت بیشتر همکاری‌های ایران با پاکستان و همچنین بازدید از مرز مشترک دو کشور شد تا بیش از پیش این مشکلات مورد رسیدگی قرار بگیرد. 

