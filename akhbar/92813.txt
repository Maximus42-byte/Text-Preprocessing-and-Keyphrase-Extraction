هشدار اوباما و مرکل به روسیه
رئیس‌جمهور آمریکا و صدراعظم آلمان به روسیه هشدار دادند که اگر به دنبال ایجاد اختلال در روند برگزاری انتخابات ۲۵ مه اوکراین باشد، تحریم‌های شدیدتری علیه مسکو اعمال می‌شود.
به گزارش خبرگزاری دانشجویان ایران(ایسنا) به نقل از خبرگزاری آسوشیتدپرس، باراک اوباما و آنگلا مرکل صدراعظم آلمان در دیداری در کاخ سفید در مورد جدیدترین تحولات اوکراین مذاکره کردند. اوباما گفت که آمریکا و اروپا اتحاد چشمگیری در مسیر پاسخ به اقدامات روسیه از خود نشان داده‌اند.
وی با اشاره به اقتصاد روسیه گفت: گام بعدی می‌تواند اعمال تحریم‌ها علیه بخش‌های دیگری از روسیه باشد. اگر اختلالی در روند انتخابات آتی اوکراین مشاهده شود، شاهد تحریم‌های شدیدتری خواهیم بود.
دیدار مرکل و اوباما در حالی انجام شد که اوکراین از روز گذشته اولین عملیات نظامی گسترده خود را علیه جدایی طلبان حامی روسیه در شهر اسلاویانسک آغاز کرد که این حمله تلفاتی نیز در پی داشته است. روسیه اعلام کرده این حمله نظامی اوکراین تمامی شانس‌ها برای اجرای توافق نامه ژنو در مورد بحران اوکراین را از بین برده است.
در همین حال کشمکش رئیس جمهوری آمریکا و صدراعظم آلمان علی رغم پیشنهاد رئیس جمهوری ایالات متحده درباره مذاکرات سایبری با برلین و تعهد در از میان بردن شکاف‌ها و اختلافات که بین روابط دو کشور به وجود آمده، همچنان بر سر برنامه‌های جاسوسی و نظارتی آمریکا در کشورهای اروپایی به ویژه آلمان ادامه دارد.
به گزارش خبرگزاری رویترز، رئیس جمهوری آمریکا و صدر اعظم آلمان اختلافات خود را بر سر برنامه‌های جاسوسی آژانس امنیت ملی آمریکا بار دیگر مطرح کردند؛ این اختلافات از زمان افشاگری ادوارد اسنودن، مقاطعه کار سابق آژانس امنیت ملی آمریکا که سال گذشته میلادی برنامه‌های جاسوسی آمریکا از سایر کشورها را افشا کرد، آغاز شده است.
باراک اوباما از آن زمان استراق سمع از رهبران سیاسی متحد آمریکا را منع کرد اما این اقدامات تاکنون باعث رضایت دولت برلین نشده است.
مرکل در یک کنفرانس مطبوعاتی مشترک با اوباما در کاخ سفید با اشاره به فراز و نشیب‌های چند روز گذشته و کاهش اعتماد میان دو کشور و تاکید بر احیای این اعتماد گفت: ما اختلافات کمی را از آن زمان تاکنون از میان برده‌ایم. روابط میان دو کشور تا زمانی که این افشاگری‌ها و شنودها و استراق سمع‌ها ادامه پیدا کند پایدار نخواهد شد. برلین همچنین خواستار امضای یک توافق عدم جاسوسی با واشنگتن است.
اوباما نیز اعلام کرد: ایالات متحده تاکنون با هیچ کشوری چه دوست و چه دشمن چنین توافقی را امضا نکرده است. ایالات متحده با آلمان از طریق اقدامات قانونی و از میان برداشتن سوء تعبیرها همکاری می‌کند.
رئیس جمهوری آمریکا همچنین ادامه داد: به عقیده من ما راه زیادی را برای از میان برداشتن این شکاف‌ها و اختلافات باید بپیماییم چرا که هنوز شکاف‌هایی میان آمریکا و آلمان درباره مساله شنود و استراق سمع از صدر اعظم این کشور وجود دارد.
اوباما همچنین اعلام کرد: واشنگتن مذاکراتی سایبری برای از میان برداشتن اختلافات آتی درباره چگونگی عملکرد عملیات اطلاعاتی برگزار خواهد کرد.
وی در ادامه خاطرنشان کرد که اظهارنظرهایی از سوی دولت آلمان مطرح شده که به شدت بر وی تاثیر گذاشته است و در ادامه گفت: برلین یکی از نزدیک‌ترین متحدان و دوستان آمریکا محسوب می‌شود. امنیت، اطلاعات،‌ دیپلماسی و اقتصاد از مسائل مختلفی هستند که دو کشور درباره آن‌ها به گفت‌وگو و مذاکرات می‌پردازد. مرکل یکی از نزدیک‌ترین دوستان من در صحنه جهانی محسوب می‌شود که من به شدت به وی احترام می گذارم و برایش ارزش قائلم. البته باید به این مساله اشاره کنم که افشاگری‌های اسنودن باعث مخدوش شدن این دوستی شده است.
مقام‌های آلمانی همچنین انتظار ندارند که یک اجماع نظر میان کاخ سفید و مرکل درباره برنامه جاسوسی از متحدان نزدیک آمریکا در سفر مرکل به ایالات متحده به دست آید.
رئیس جمهوری آمریکا ومرکل همچنین درباره مساله تجارت و از میان برداشتن اختلافات به منظور دستیابی به یک معاهده تجاری میان اتحادیه اروپا و آمریکا به گفت‌وگو پرداختند.
این معاهده تجاری می‌تواند باعث ارتقاء و بهبود وضعیت اقتصادی اتحادیه اروپا و ایالات متحده و تجارت بیش از 100 میلیارد دلاری در هر سال بین دو طرف شود.
مرکل درباره این معاهده تجاری افزود: تردیدها بر سر این معاهده تجاری باید از میان برداشته شود تا بتوانیم رابطه تجاری خوبی با یکدیگر برقرار سازیم.
