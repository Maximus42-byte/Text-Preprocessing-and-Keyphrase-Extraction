بي بي سي: رئيس جمهور يمن، اقدامات حوثي ها را تهديدي براي امنيت يمن و پايتخت آن مي داند 	
خبرنگار تلویزیون بی بی سی گفت رئیس جمهور یمن تحصن حوثی ها را یک اقدام نظامی می داند که امنیت یمن و پایتخت آن را تهدید می کند و خطر سقوط پایتخت و کل رژیم را در پی دارد.
به گزارش شبکه تلویزیونی بی بی سی عربی، هزاران تن از طرفداران جنبش الحوثی و متحدان آن به دعوت رهبر این جنبش برای انجام راهپیمایی در مخالفت با ابتکار ارائه شده در نشست فراگیر ملی، عازم صنعاء شدند. از بعد امنیتی هم ارتش این کشور تجهیزات و نیروهای خود را در مناطق مختلف پایتخت و اطراف آن مستقر کرده است تا از هرگونه تحول میدانی جلوگیری کند.
عبد الله غراب گزارشگر این شبکه در صنعاء در گفتگویی زنده درباره این تحولات گفت: به نظر می رسد دولت یمن و عبد ربه منصور هادی رئیس جمهور این کشور با تمام توان تا آخرین لحظه می کوشند از همه فرصت های صلح استفاده و از اعلام جنگ با حوثی ها پرهیز کنند اما حوثی ها به آخرین طرح ارائه شده یا آنچه که اعطای آخرین فرصت به آنها نام گرفته است و دیروز ارائه شده و شورا یا نشست فراگیر ملی آن را تایید کرده است توجهی نکرد. این طرح چند دقیقه پس از اعلام، با مخالفت و انتقادهای شدید حوثی ها مواجه شد. آنها گفتند این طرح خواسته های معترضان را برآورده نمی کند. از جمله آن که آنها به میزان کاهش قیمت سوخت اعتراض کردند و گفتند این کاهش ناچیز است و برخی از آنها هم به واگذار کردن اختیار تعیین نخست وزیر و انتخاب وزیران وزارتخانه های حاکمیتی به رئیس جمهور اعتراض کردند و برخی ها هم به کل این طرح اعتراض کردند. حوثی ها دیروز در اظهاراتشان درباره این طرح سردرگم بودند و تا این لحظه هیچ بیانیه رسمی از سوی آنها صادر نشده است که بتوان آن را موضع رسمی این جنبش در قبال این طرح به شمار آورد.
اما آنها در عمل این مخالفت را اثبات کردند زیرا امروز صبح تظاهراتی را که بیانگر مخالفت مطلقشان با این طرح است، برگزار کردند. آنها تظاهرات امروز را اعتراضات مشتمل بر نافرمانی مدنی می نامند.
مجری شبکه پرسید چرا به رغم آن که جنبش حوثی ها می گوید در صدد اعتراض مسالمت آمیز مدنی و بیان خواسته های اقتصادی و سیاسی است، اما رئیس جمهور یمن از استفاده از زور سخن می گوید وی از چه چیزی می ترسد؟
عبد الله غراب پاسخ داد: این مسئله پیچیدگی های زیادی دارد: اولا ریاست جمهوری یمن تحرکات حوثی ها را تحرکاتی مسلحانه می داند و عملا تصاویری که تاکنون حتی از شبکه های تلویزیونی متعلق به حوثی ها پخش شده است نشان می دهد که هزاران تن از افراد مسلح از جهات مختلف شهر صنعاء را محاصره کرده اند و تحصن های داخل پایتخت هم تنها یک کیلومتر با دو فرودگاه نظامی و غیرنظامی فاصله دارد. رئیس جمهور یمن این مسئله را یک اقدام نظامی می داند که امنیت یمن و پایتخت آن را تهدید می کند و دولت برداشتی جز این ندارد که این اقدامات تهدید به سقوط پایتخت و کل رژیم است. حوثی ها اصرار دارند اعتراضات خود را مسالمت آمیز توصیف کنند و می گویند طرفدار خواسته های مردم هستند و با افزایش قیمت سوخت مخالفند. امروز جریان حمل و نقل در صنعاء و مشخصا در میدان التحریر، السائله و اطراف ساختمان های شورای وزیران و پارلمان، خیابان الاذاعه، الزراعه و العدل به طور کامل فلج شده است.
عبدالله غراب در خصوص امیدها به حل و فصل این بحران گفت هنوز یک شمعی در این تونل تاریک سو سو می زند. این شمع در حقیقت، عبد القادر هلال شهردار صنعاء است که گفته است به خاطر روابط ویژه و متمایزی که با حوثی ها، دولت و همه گروهها دارد به ابتکار شخصی خود از دو روز پیش به صعده رفته و هنوز سرگرم انجام مشورت های لحظه اخیر با حوثی ها است. برخی گزارشها حاکی از آن است که وی برخی خواسته ها، شروط و ملاحظات جدید رهبر حوثی ها درخصوص ابتکار ریاست جمهوری را دریافت کرده است و انتظار می رود امروز این مطالب را با عبد ربه منصور هادی رئیس جمهور به بحث بگذارد ولی برخی منابع در ریاست جمهوری هم می گویند ریاست جمهوری، عبد القادر هلال را به شکل رسمی به صعده نفرستاده است از این رو، در صورت ادامه مخالفت حوثی ها با این طرح، به نظر می رسد ریاست جمهوری ناگزیر می شود بقیه گزینه های مطرح را بررسی کند.
