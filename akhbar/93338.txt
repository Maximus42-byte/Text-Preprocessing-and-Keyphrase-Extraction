آمریکا بخشی از کمک‌هایش به مصر را به حالت تعلیق درآورد 
آمریکا اعلام کرد بخشی از کمک‌های نظامی خود به مصر را به حالت تعلیق درآورده است.
به گزارش پایگاه خبری بانکداری الکترونیک،به نقل از ایسنا، به نقل از شبکه خبری الجزیره، جن‌ ساکی، سخنگوی وزارت امور خارجه آمریکا اعلام کرد: تا زمانی که صداقت دولت مصر در گذار به دموکراسی و تشکیل یک دولت مدنی برای ما محرز نشود، بخشی از کمک‌های نظامی و غیرنظامی آمریکا به مصر متوقف می‌شود.
بنابر اعلام وزارت خارجه آمریکا، واشنگتن عملیات دادن تجهیزات نظامی برای سلاح‌های سنگین و نیز بخشی از کمک‌های مالی به دولت مصر را به حالت تعلیق درآورده است.
ساکی در عین حال تاکید کرد: روابطمان را با دولت مصر ادامه می‌دهیم، اما برای رسیدن به نتیجه مطلوب و نیز تامین شدن منافع خود، بخشی از کمک‌ها را به حالت تعلیق درآوردیم.
سخنگوی وزارت خارجه آمریکا ادامه داد: کار کمک به دولت مصر و همکاری با دولت انتقالی برای حمایت از خواست ملت این کشور و نیز کمک‌هایی که مستقیما با مردم سر و کار دارد، از جمله کمک‌های بهداشتی و آموزشی ادامه خواهد یافت. آمریکا از روند گذار دموکراسی در مصر همچنان حمایت خواهد کرد.
برخی از منابع در کاخ سفید نیز اعلام کردند، تعلیق کمک‌های آمریکا مربوط به دادن هلی‌کوپترهای آپاچی، هواپیماهای اف 16، موشک‌های هاربون و قطعات یدکی تانک‌های آبرامز ام 1 و ای 1 است.
بنا به گفته مسئولان آمریکایی، واشنگتن همچنین کمک 260 میلیون دلاری به بانک مرکزی مصر را نیز تا فراهم شدن انتظارات خود به حالت تعلیق درآورده است.
چاک هاگل، وزیر دفاع آمریکا در تماسی تلفنی با عبدالفتاح السیسی، همتای مصری‌ خود تصمیم اخیر واشنگتن را به اطلاع وی رساند.
