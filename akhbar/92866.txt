آلمان قرارداد نظامی چند میلیون یورویی با روسیه را لغو کرد
خبرگزاری تسنیم: وزیر اقتصاد آلمان اجرای قرارداد مرکز آموزش مبارزه بین کنسرسیومی متشکل از شرکت تسلیحاتی راین متال ای جی آلمان و ارتش روسیه را به حالت تعلیق درآورده است.
به گزارش گروه بین الملل خبرگزاری تسنیم به نقل از روزنامه آلمانی زود دویچه زی تانگ؛ مرکز آموزش مبارزه در منطقه مولینوی روسیه قرار بود هر سال بیش از 30 هزار نیروی نظامی را آموزش دهد. ارزش این قرارداد بیش از 120 میلیون یورو برآورد شده ولی وزیر اقتصاد آلمان اکنون تصمیم گرفته است تا اجرای این قرارداد را به حالت تعلیق درآورد.
بر اساس این گزارش دولت آلمان در ماه مارس اعلام کرده بود که همکاری در خصوص این پروژه را با روسیه به علت اتفاقات اخیر اوکراین متوقف کرده است. این روزنامه آلمانی افزود: در شرایط کنونی مجوزهای داده شده به شرکت رای متال توسط کابینه قبلی به طور کامل لغو شده و دیگر اعتبار ندارد.
تصمیم دولت آلمان برای لغو این قرارداد نظامی پس از آن اتخاذ شده که اتحادیه اروپا اخیرا تحریم های بخشی را علیه روسیه اعمال کرده که شامل تحریم تسلیحاتی می شود. تحریم های اعمال شده از سوی اتحادیه اروپا علیه روسیه شامل قراردادهای قبلی امضا شده بین اروپا و روسیه نمی شود ولی اقدام اخیر دولت آلمان نشان می دهد که برلین فراتر از تحریم های اخیر بروکسل علیه مسکو عمل کرده است.
http://tsenews.com
