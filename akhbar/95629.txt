ویکی لیکس تهدید ایران به حمله  فیلم اروپایی هاست 
براساس اسناد محرمانه فاش شده توسط سایت ویکی لیکس، سران اروپا برای منحرف کردن توجه ها از بحران مالی یورو، به دنبال افزایش حملات سیاسی علیه ایران هستند.
به گزارش سایت شبکه آر تی روسیه، در یکی از این اسناد فاش شده، یک منبع امنیتی در اسرائیل گفته است: تهدیدات مقامات اسرائیل نیز برای حمله نظامی به ایران، تنها تبلیغات و مانور سیاسی است. این تهدیدات جدی نیستند و هدف از آنها، انحراف  نگاه ها از مشکلات و معضلات داخلی، بیان شده است.
این موضوع در پیام های رد و بدل شده میان موسسه امنیتی "استراتفور" آمریکا و یک منبع امنیتی در اسرائیل در نوامبر 2011 مطرح شده است. این رد و بدل شدن پیام ها پس از انفجار در پایگاه موشکی سپاه صورت گرفته بود.
این موسسه امنیتی آمریکایی در زمینه های مختلف و از جمله مشاوره، خدمات امنیتی ارائه می کند.
سایت ویکی لیکس پیش از این هم صدها هزار سند و گزارش محرمانه از وزارت دفاع و خارجه آمریکا فاش کرده بود.
منبع امنیتی اسرائیلی گفته بود نزاع با ایران بخشی از توطئه اروپاست. سران اروپا حمله سیاسی تبلیغاتی علیه ایران را با عنوان به ایران حمله کنید به راه انداختند تا نگاه جامعه را از مسائل مالی داخلی خود منحرف کنند.
در ادامه اسناد فاش شده ویکی لیکس تاکید شده است که برخی از تحلیلگران ستراتفور گفته اند اسرائیل گروه های کماندو  به ایران اعزام کرده است تا با همکاری با گروه های شورشی یا مهاجران ایرانی به اسرائیل، عملیات خرابکارانه علیه تاسیسات هسته ای ایران، انجام دهند.

یکی از تحلیلگران استراتفور در امکان انجام چنین عملیات های خرابکارانه ای ابراز تردیدکرده ولی گفته است که هر گونه اقدام علیه تاسیسات هسته ای ایران می تواند باعث شود اروپایی ها بحران در منطقه یورو را فراموش کنند بحرانی که روزانه با آن زندگی می کنند.
 ویکی لیکس به زودی پنج میلیون سند و گزارش از تحلیلگران استراتفور را منتشر خواهد کرد . این گزارش ها مربوط به مدت زمان ژوئیه 2004 تا دسامبر 2011 است.
