کری امروز وارد ترکیه می‌شود
وزارت خارجه ترکیه گزارش کرد وزیر خارجه آمریکا برای سفری دو روزه، امروز ـ جمعه ـ وارد آنکارا می‌شود تا با مقامات این کشور درباره موضوعات دوجانبه، منطقه‌ای و جهانی گفت‌وگو کند.
خبرگزاری فارس: کری امروز وارد ترکیه می‌شود
به گزارش خبرگزاری فارس به نقل از پایگاه اطلاع‌رسانی «ترکیش‌ویکلی»، وزارت خارجه ترکیه اعلام کرد که «جان کری» وزیر خارجه آمریکا، طی امروز و فردا (جمعه و شنبه) قرار است به ترکیه سفر کند و در دیدار با مقامات این کشور حضور پیدا کند.
طبق این گزارش،  دیدارهای کری در آنکارا صورت خواهد گرفت و قرار است طی سفر دو روزه خود با «مولود چاووش اغلو»، وزیر خارجه ترکیه، «رجب طیب اردوغان»، رئیس‌جمهور و «احمد داوداغلو»، نخست‌وزیر ترکیه دیدار و گفت‌وگو کند.
در بیانیه مکتوب وزارت خارجه ترکیه آمده است: در این دیدارها، موضوعات دوجانبه، منطقه‌ای و جهانی در دستورکار مشترک است و همچنین فرصت‌های گسترش روابط و همکاری نیز مورد بحث قرار می‌گیرد.
روز چهارشنبه هفته‌ جاری، کری با ملک عبدالله دوم، پادشاه اردن، در حین سفر به «امان» پایتخت اردن، درباره تحولات عراق و سوریه بحث و گفت‌وگو کرد.
