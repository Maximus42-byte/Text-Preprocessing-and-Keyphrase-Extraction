تشدید اعتراض های حوثی ها در صنعا
تهران - ایرنا - خبرگزاری فرانسه گزارش داد که طرفداران ˈحوثی هاˈ در ادامه اعتراضات خود به دولت یمن، امروز (یکشنبه) چادرهای جدیدی در نزدیکی وزارتخانه های کشور، برق و مخابرات در صنعا پایتخت یمن برپا کرده و اقدام به بستن جاده فرودگاه در شمال این شهر نمودند.
به گزارش این خبرگزاری از صنعا، اعتراض کنندگان طرفدار 'عبدالملک حوثی' رهبر حوثی ها در آغاز این هفته که مصادف با بازگشایی مدارس در یمن است، با برپایی چادرهای جدیدی، مرحله نهایی اعتراض های خود را آغاز کردند.
طرفداران حوثی ها ضمن اطلاع از اینکه جاده فرودگاه در شرق 'پارک الثوره' در شمال صنعا تنها ورودی اصلی به مرکز پایتخت از این فرودگاه است را بستند.
حوثی ها، آخرین مرحله از اقدامات اعتراض های خود را که 'مرحله نهایی' نام گذاشته اند و در آن خواستار برکناری دولت و کاهش نرخ سوخت شده اند، از امروز آغاز کردند.
اعتراض حوثی ها به رغم ، وعده 'عبدربه منصورهادی' رییس جمهوری یمن به عقب نشینی از افزایش یک سومی نرخ سوخت و تشکیل دولت جدید، همچنان ادامه دارد.
هزاران نفر از حوثی ها و طرفداران آنها در اعتراض به اقدامات دولت یمن ، در صنعا پایتخت این کشور و اطراف آن مستقر شده اند.
یک منبع نزدیک به خبرگزاری فرانسه گفت: حوثی ها خواسته های خود مبنی بر ریشه کن کردن فساد، به دست گرفتن دستگاه قضایی ، دستگاه مرکزی نظارت و محاسبه، سازمان امنیت ملی و امنیت سیاسی را به وسیله 'عبدالقادر هلال' میانجی خود به رییس جمهوری یمن اعلام کرده اند .
حوثی های یمن در اعتراض های اخیر با طرح مطالبات خود، خواستار کناره گیری دولت این کشور ، لغو افزایش بهای سوخت و ایجاد فضای لازم برای مشارکت سیاسی وسیع تر اقشار مختلف یمن در روند سیاسی کشور شده اند.
این گروه همچنین با طرح دولت مبنی بر تقسیم یمن به شش منطقه مخالف هستند و آن را عامل تقسیم کشور به بخش های فقیر و غنی و بیشتر شدن شکاف میان این دو طبقه می دانند.
حوثی ها به منظور تقویت موقعیت خود، از دو هفته پیش تاکنون در اطراف شهر صنعا پایتخت یمن مستقر شده اند.
دوره انتقال سیاسی در یمن از زمان برکناری 'علی عبدالله صالح' دیکتاتور سابق این کشور از مسند قدرت در سال 2012، همچنان ادامه دارد .
یمن از سال 2011 و به دنبال اعتراض های مردمی گسترده که به سرنگونی حکومت 33 ساله عبدالله صالح منتهی شد، در دوره گذار سیاسی به سر می برد.
مبارزان حوثی نقش کلیدی در انقلاب مردمی که به برکناری علی عبدالله صالح رییس جمهوری یمن در فوریه 2012 منتهی شد، ایفا کردند.
