روسای سازمان های جاسوسی انگلیس به سوالات نمایندگان پارلمان پاسخ می دهند
 لندن - روسای سازمان های جاسوسی و اطلاعاتی انگلیس حدود دو هفته دیگر در کمیته امور اطلاعاتی و امنیتی پارلمان حضور می یابند تا به سوالات نمایندگان درباره مسائل امنیتی پاسخ دهند.
به گزارش ایرنا، کمیته امور اطلاعاتی و امنیتی پارلمان انگلیس روز پنجشنبه در بیانیه ای اعلام کرد که برای نخستین بار بخش هایی از این جلسه پرسش و پاسخ با تاخیر از تلویزیون پخش خواهد شد.
ˈایان لوبانˈ رییس ستاد ارتباطات و شنود دولت انگلیس (جی سی ایچ کیو)، ˈاندرو پارکرˈ رییس سازمان اطلا������ات داخلی انگلیس (ام آی 5) و ˈجان ساورزˈ رییس سازمان اطلاعات خارجی انگلیس (ام آی 6) در این جلسه شرکت خواهند کرد.
کمیته امور اطلاعاتی و امنیتی انگلیس که تعدادی از نمایندگان باسابقه مجلس عوام و مجلس اعیان در آن عضویت دارند، تاکید کرده است که تشکیل این جلسه و پخش قسمت هایی از آن از تلویزیون گام مهمی در جهت شفاف سازی درباره فعالیت سازمان های امنیتی، محسوب می شود.
در این جلسه قرار است درباره موضوعاتی نظیر تهدیدات تروریستی، بی ثباتی های منطقه ای، اشاعه تسلیحات، تهدیدات جاسوسی و امنیت سایبری گفت و گو شود.
این کمیته پارلمانی افزود: با توجه به اینکه جلسه پرسش و پاسخ با سر��ن سازمان های امنیتی کشور، یک جلسه علنی خواهد بود، درباره جزییات پرونده ها، قابلیت های اطلاعاتی و امنیتی، تکنیک ها و روش ها و موارد عملیاتی صحبتی نخواهد شد.
<<اعضای کمیته امور اطلاعاتی و امنیتی این فرصت را خواهند داشت که در یک جلسه محرمانه درباره این مسائل نیز از روسای سازمان های امنیتی سوال کنند.>>
پس از افشاگری های اخیر ادوارد اسنودن مامور سابق ˈسیاˈ درباره شنودهای غیرقانونی دستگاه های اطلاعاتی آمریکا و انگلیس، سازمان های جاسوسی انگلیس بویژه ستاد ارتباطات و شنود دولت انگلیس (جی سی ایچ کیو) طی ماه های اخیر از سوی رسانه ها و افکار عمومی تحت فشار بوده اند.
