بازتاب سفر رییس مجلس ایران و دیدار وی با مقام های چین در رسانه ها
پکن- سفر ˈعلی لاریجانیˈ رییس مجلس شورای اسلامی ایران به چین، دیدار وی با مقام های عالی رتبه این کشور و سخنرانی در دانشگاه مطالعات خارجی پکن در رسانه های گروهی این کشور بازتاب گسترده ای داشته است.
به گزارش ایرنا به نقل از تلویزیون مرکزی و خبرگزاری چین، رییس جمهوری و رییس کنگره ملی خلق چین چهارشنبه شب در ملاقات با رییس مجلس شورای اسلامی ایران خواستار پیشرفت روابط در عرصه های مختلف شدند و بار دیگر از پیشرفت در گفت و گوهای هسته ای استقبال کردند.
شین هوا نوشت: رییس جمهوری خلق چین خواستار آن شده است که با تلاشی مضاعف روابط با ایران گسترش یابد.
مطبوعات چین نیز روز پنجشنبه نوشتند: ˈجانگ دی جیانگˈ رییس کنگره چین در ملاقات با لاریجانی به او تاکید کرده است که چین نگاه ویژه ای به ایران دارد.
رادیو بین المللی چین ضمن انتشار گزارش تصویری و صوتی از برنامه های لاریجانی در چین در گزارشی آورده است: ˈشی جین پینگˈ رییس جمهوری خلق چین در دیدار با رییس مجلس شورای اسلامی ایران گفت: چین از تغییرات مثبت در روند حل مساله هسته ای ایران ناشی از تلاش های مشترک طرف ها استقبال می کند و به طور مداوم برای حل مسایل هسته ای ایران در چارچوب شش کشور نقشی سازنده ایفا می کند.
شی جین پینگ تشریح کرد: در سال های گذشته، روابط چین و ایران روند پیشرفت را حفظ کرده و همکاری و مبادلات دو کشور در زمینه های مختلف به نتایج ثمربخشی دست یافته است.
وی، ادامه داد: در وضعیت فعلی، حفظ توسعه مطلوب روابط دو کشور نه تنها با منافع مشترک، بلکه برای صلح و ثبات منطقه خاورمیانه تاثیر مثبت بر جای می گذارد.
رییس جمهوری چین، افزود: چین از دیدگاه راهبردی و درازمدت در روابط با ایران برخورد و مایل است ضمن توسعه دوستی سنتی دو کشور، به توسعه سالم و با ثبات روابط دوستانه و همکاری در زمینه های مختلف کمک کند.
لاریجانی در جریان این دیدار با ابلاغ پیام آیت الله خامنه ای رهبر معظم انقلاب و ˈحسن روحانیˈ رییس جمهوری به شی جین پینگ، گفت: ایران به توسعه روابط با چین بسیار اهمیت می دهد و انتظار دارد همکاری با چین در زمینه های تجاری و اقتصادی، انرژی و سرمایه گذاری تقویت شود.
مطبوعات و رادیو بین المللی چین در گزارش هایی آورده اند، رییس مجلس شورای اسلامی ایران نیز دیدگاه و نظرات ایران را درباره مسایل هسته ای ایران و اوضاع منطقه ای برای مقام های ارشد چین تشریح کرده است.
بنا به این گزارش ها، رییس مجلس ایران روز سه شنبه بیست و نهم اکتبر با حضور در جمع دانشجویان چینی و ایرانی در چین، در دانشکده مطالعات خارجی پکن در سخنرانی خود با عنوان ˈایران – چین ، دوستانی برای همیشهˈ پیش بینی کرد: بیشتر کشورهای مهم منطقه آسیا دارای ظرفیت لازم برای به حرکت درآوردن قلمرو اقتصادی بوده و هستند و این آینده ای قدرتمند برای منطقه رقم می زند.
وی با اشاره به اینکه ایران یکی از ستون های موثر در تامین انرژی است، ادامه داد: ممکن است برخی کشورها به صورت موقت بعضی از نیازهای چین را در زمینه انرژی برآورده سازند، اما گذشته آنان و هم تحولات سیاسی در وضعیت فعلی منطقه دورنمای پایداری را برای آنان تصویر نمی کند. اما ایران نشان داده است که در سیاست های خود پایدار و تحت بادهای موسمی سیاسی قرار نمی گیرد.
رییس مجلس شورای اسلامی ایران که سرگرم دیدار رسمی از چین است، قبل از ظهر پنجشنبه پکن را به سمت شهر شانگهای در شرق این کشور ترک کرد.
وی روز جمعه راهی شهر ˈشی آنˈ مبدا جاده ابریشم در شمال غرب چین خواهد شد.
