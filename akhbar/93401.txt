 ارتش عراق یک شهر دیگر را از اسلامگرایان بازپس گرفت
ارتش عراق، نیروهای پیشمرگه، شبه نظامیان شیعه با کمک مشاوران ایرانی و با پشتیبانی هوایی آمریکا پیکارجویان «دولت اسلامی» را از شهر سلیمان بیک عقب راندند. یک فرمانده نیروهای پیشمرگه در سلیمان بیک که خواهان افشای نامش نبود، نقش ایرانی ها را در حمله به مواضع «دولت اسلامی» را تایید کرد.
نیروهای مسلح پیشمرگه کرد بازپس گیری سلیمان بیک از شورشیان دولت اسلامی را جشن می یک منبع نظامی عراق گزارش داد نیروهای ارتش، همراه با پیشمرگه‌های کرد و شبه‌نظامیان شیعه، با پشتیبانی هوایی آمریکا روز دوشنبه وارد شهر سلیمان‌بیک در جنوب کرکوک شدند و به سه ماه کنترل شهر توسط شورشیان اسلامگرا پایان دادند.
سلیمان‌بیک در ده کیلومتری شمال شرقی شهر آمرلی قراردارد و یک روز پس از آمرلی، از دست شورشیان خارج شد. هادی العامری، وزیر راه و ترابری و فرمانده یکی از گروه‌های شبه‌نظامی شیعه که با ارتش همکاری می‌کند به خبرگزاری فرانسه گفت تنها در چند ساعت توانستیم شهر را از پیکارجویان داعش پاک کنیم.
به نوشته رویترز، آمرلی و مناطق اطراف سلیمانبیک برای همکاری تیمی نیروهای کردی، ارتش عراق و شبه نظامیان شیعه فرصتی فراهم کرده است که ایران نیز در این بین به طور مستقیم به کمپین علیه «دولت اسلامی» کمک می کند.
یک مشاور ایرانی پلیس عراق در جاده ای نزدیک آمرلی دیده شد و افسران کرد از مشاوره ایرانی ها به نیروهای عراقی برای هدف قرار دادن پیکارجویان اسلامگرا «دولت اسلامی» خبر داده اند.
یک نیروی شبه نظامیان شیعه «عصائب أهل الحق» گفت اطمینان دارد که ناتوانی پیشمرگه ها برای متوقف کردن پیشروی «دولت اسلامی» به مناطق اطراف اربیل کردها را مجبور کرد که «سیاست غلط» عدم همکاری با «عصائب أهل الحق» را مورد بازبینی قرار دهند.
با پس گرفتن کنترل سلیمانبیک از پیکارجویان «دولت اسلامی» پیشمرگه ها پرچم خود را روی یک ساختمان قرار دادند و  نیروهای عصائب أهل الحق نیز شعار «یا حسین» سر دادند.
رویترز می نویسد تاثیر ایران در سلیمانبیک آشکار است. منابع «عصائب أهل الحق» را ایران تامین می کند و آنها آیت الله خامنه ای، رهبر جمهوری اسلامی را راهنمای معنوی خود می دانند. دو ایرانی که فارسی صحبت می کردند، این گروه را همراهی می کردند. یونیفورم آنها به رنگ بژ بود که بارنگ سبز همکارانشان متفاوت بود.
از یکی از آنها که فارسی صحبت می کرد، پرسیده شد آیا ایرانی هستید؟ که او در پاسخ گفت: «ما در حال آزاد کردن سلیمان بیک هستیم.» از او پرسیده شد که آیا عراقی ها می توانستند بدون کمک ایرانی ها به تصرفات اخیر برسند که او پاسخ داد «خیر.»
یک فارسی زبان دیگر نیز که کاروانی از خودروهای زرهی پلیس عراق را همراهی می کرد گفت برای کمک به آموزش نیروهای پلیس آمده است.
یک فرمانده نیروهای پیشمرگه در سلیمان بیک که خواهان افشای نامش نبود، نقش ایرانی ها را در حمله به مواضع «دولت اسلامی» را تایید کرد. او گفت ایرانی ها سلاح فراهم کرده اند و به برنامه ریزی های نظامی کمک کرده اند.
او گفت ایرانی ها نیروهای شیعه را آموزش داده اند و نیروهای پیشمرگه را برای شلیک توپ های سنگین راهنمایی می کنند. او گفت: «آنها کردی صحبت نمی کنند، مترجم دارند.»
روز شنبه یک عضو ارشد حزب اتحاد میهنی کردستان به رویترز گفت ارتش عراق، کردها و مشاوران ایرانی مراکز عملیات را بهم متصل کرده اند.
از سوی دیگر، شرکت‌کنندگان در نشست اضطراری شورای حقوق بشر سازمان ملل متحد در ژنو، روز دوشنبه با محکوم‌کردن نقض حقوق بشر توسط اعضای «دولت اسلامی» بعضی از جنایات گروه را مصداق جنایات بین المللی خواندند. شورا توافق کرده برای بررسی این جنایات هیأتی به عراق اعزام کند.
محمدشیعه السودانی، وزیر حقوق بشر عراق گفت: «ما با یک هیولای تروریست روبه‌رو هستیم. اقدامات داعش نه تنها عراق بلکه کل منطقه و جهان را تهدید می‌کند.»
نیروهای سازمان ملل در عراق روز دوشنبه گزارش کردند که در ماه اوت ۱،۴۲۰ نفر در خشونت‌های عراق کشته شده‌اند. همچنین ۱،۳۷۰ نفر مجروح شده‌اند که ۱،۱۹۸شان غیرنظامی بودند. شمار تلفات درگیری‌ها در ماه ژوئیه ۱،۷۳۷ نفر بود.
از ابتدای سال جاری میلادی نزدیک به ۱۱،۰۰۰ نفر در خشونت‌های عراق جان باخته اند. این رقم در سال قبل یعنی ۱۳۹۲ بسیار کمتر و در حدود ۹،۰۰۰ نفر بود. بیانیه شورای حقوق بشر اشاره کرده که این آمار و ارقام «حداقل مطلق» تعداد کشته شدگان است و کشته‌شدگان در استان غربی انبار و مناطقی از شمال کشور را که ماه‌ها در تصرف شورشیان بوده، دربرنمی‌گیرد، با این حساب، «شمار واقعی ممکن است به نحو چشمگیری بالاتر از این رقم باشد.»
با آزادسازی آمرلی، از روز دوشنبه چندین کامیون حاوی خوراک، دارو و دیگر نیازهای اولیه برای مردم شهر ارسال شد. بیشتر جمعیت شهر ۱۵،۰۰۰ نفر آمرلی را شیعیان ترکمن تشکیل می‌دهند. این کمک‌ها از سوی دولت و هلال احمر عراق تأمین شده‌ است.
همچنین، روز یکشنبه هواپیماهای آمریکایی هزاران لیتر آب آشامیدنی و خوراکی‌های بسته‌بندی شده برای مردم شهر ریختند. چند هواپیمای فرانسوی، بریتانیایی و استرالیایی هم در رساندن مواد خوراکی به مردم آمرلی کمک کردند.
در همین حال، حملات هوایی نیروهای آمریکایی به مواضع شورشیان داعش در نزدیکی سد موصل ادامه دارد. به گفته مقامات، در این حملات شماری از خودروها و مواضع پرتاب خمپاره شورشیان در نزدیکی سد منهدم شد.
فرماندهی مرکزی ارتش آمریکا می‌گوید در سراسر عراق ۱۲۳ حمله هوایی انجام داده است.
دیوید کامرون، نخست وزیر بریتانیا امروز در پارلمان آن کشور گفت کشورش از حملات هوایی آمریکا علیه داعش در عراق حمایت می کند. وی افزود بریتانیا برای مقابله با تهدید داعش و اتباع آن کشور که در کنار شورشیان داعش می‌جنگند یا از آن گروه حمایت می‌کنند، به قوانین ضدتروریستی جدیدی نیاز دارد. قوانینی که نخست وزیر بریتانیا در نظر دارد به پلیس اجازه می‌دهد گذرنامه اتباعی را که ظن می‌رود به خارج از کشور سفر کرده اند تا در کنار گروه‌های تروریستی بجنگند، ضبط کند. به نظر آقای کامرون در حدود ۵۰۰ تبعه بریتانیا برای جنگ در کنار «دولت اسلامی» به عراق و سوریه رفته‌اند.
گیرند - سلیمان بیک
