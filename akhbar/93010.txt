رژیم صهیونیستی فلسطینیان غزه را به تشدید حملات تهدید کرد
نوار غزه از ژوئن سال ۲۰۰۷ میلادی در محاصره همه جانبه رژیم اسرائیل قرار دارد و این وضعیت باعث کاهش یافتن استنداردهای لازم برای زندگی و همچنین موجب بی‎کاری و فقر برای مردم منطقه شده است.
رژیم صهیونیستی فلسطینیان غزه را به تشدید حملات تهدید کرد
رژیم اسرائیل تهدید کرده است که حملات مرگ‎بار خود علیه فلسطینیان ساکن غزه را تشدید خواهد کرد.

به گزارش پرس تی وی، "ایهود باراک" وزیر امور نظامی رژیم اسرائیل، روز گذشته در همین خصوص مدعی شد، اهالی غزه به خاطر راکت‎هایی که از این منطقه به اراضی اشغالی شلیک می‎شود، رنج می‎برند.


وی در ادامه با اشاره به جنبش مقاومت فلسطین موسوم به حماس که بر غزه حکومت می‎کند، افزود: "حماس به خاطر آن‎چه که این‎جا اتفاق می‎افتد، مجازات خواهد شد. اگر آن‎ها نتوانند آرام بگیرند و شلیک راکت‎ها ادامه داشته باشد، ارتش اسرائیل پاسخ خواهد داد."


در جریان حملات رژیم اسرائیل به نوار محاصره شده غزه، از سه شنبه شب تا کنون دست‎کم ۴ فلسطینی کشته و شمار زیادی مجروح شده‎اند.


وزیر امور نظامی رژیم اسرائیل در ادامه مدعی شد: " هر عنصری که در رابطه با آسیب رساندن به اسرائیل و اسرائیلی‎ها مسئول باشد، جان سالم به در نخواهد برد."


نوار غزه از ژوئن سال ۲۰۰۷ میلادی در محاصره همه جانبه رژیم اسرائیل قرار دارد و این وضعیت باعث کاهش یافتن استنداردهای لازم برای زندگی و همچنین موجب بی‎کاری و فقر برای مردم منطقه شده است.


رژیم آپارتاید اسرائیل با محاصره غزه، حدود ۱/۷ میلیون تن از ساکنان این منطقه پرجمعیت را از دستیابی به حقوق اساسی و اولیه خود همانند حق آزادی تردد، حق برخورداری از شغل و دستمزد مناسب و همچنین حق برخورداری از امکانات بهداشتی و آموزشی کافی محروم کرده است.


باراک اوباما رئیس جمهور امریکا در تاریخ ۲۷ ژوئن مصوبه‎ کنگره در رابطه با اختصاص ۷۰ میلیون دالر کمک نظامی به رژیم اسرائیل را به تصویب رساند.


کمک ۷۰ میلیون دالری نظامی واشنگتن به اسرائیل در حالی تصویب و به امضای رئیس جمهور امریکا رسید که کاخ سفید پیشتر نیز در سال جاری مبلغ ۳ میلیارد دالر را به کمک نظامی به رژیم اسرائیل اختصاص داده بود.


اوباما قانون گسترش همکاری امنیتی میان امریکا و اسرائیل را در سال ۲۰۱۲ به امضا رساند که به موجب آن دالرهای مالیات دهندگان امریکا بیش از پیش به جیب اسرائیل ریخته می‎شود تا رژیم مذکور بتواند سیستم ره‎گیری راکت های کوتاه برد گنبد آهنین خود را گسترش دهد.

در حالی‎ که دولت امریکا و شخص باراک اوباما رئیس جمهور این کشور از هیچ تلاشی برای مسلح کردن رژیم اسرائیل دریغ نمی‎کنند ولی با این حال سپر راکتی رژیم اسرائیل موسوم به "گنبد آهنین" که با بودجه امریکایی‎ها راه‎اندازی شده، از ره‎گیری راکت‎هایی که از جانب مبارزان جنبش مقاومت حماس در پاسخ به حملات رژیم مذکور شلیک می‎شوند، عاجز مانده است. 
