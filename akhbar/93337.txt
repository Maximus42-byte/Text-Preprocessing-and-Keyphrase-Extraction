فرافکنی وزیر دادگستری یمن علیه ایران
خبرگزاری تسنیم: وزیر دادگستری یمن با طرح اتهامی واهی علیه ایران مدعی شد که این کشور در امور داخلی یمن دخالت می کند.
به گزارش گروه بین الملل خبرگزاری تسنیم، مرشد العرشانی در گفت وگوی تلفنی با روزنامه سعودی الشرق الاوسط خواستار "وارد عمل شدن اعراب برای مقابله با ایران شد".
العرشانی مدعی شد: "گروه الحوثی خارج از چارچوب قانون کشور فعالیت می کند و تلاش کرده است که از طریق پیوستن به قانون احزاب مشروعیت خود را کسب کند تا اینکه حق داشته باشد فعالیت کرده و اهداف ترسیم شده خود را براساس نقشه های ایران عملی کند، نقشه هایی که در تلاش برای از بین بردن امنیت است".
او افزود: "مقابله با ایران باید در سطح تحرک عربی گسترده ای به منظور فشار بر ایران در چارچوب منافع گروهی اش با اعراب باشد."
سخنگوی وزارت خارجه ایران پیش از این اتهامات مشابه مسئولان یمنی مبنی بر دخالت در امور داخلی این کشور را به شدت رده کرده بود.
مردم یمن اخیرا در اعتراض به دستور دولت برای آزادسازی قیمت های سوخت به خیابانها می آیند. آنها تاکنون سه مرحله از جنبش خود را اجرا کرده اند.
این اعتراضات گسترده در شهر صنعا و سایر مناطق یمن همچنان ادامه دارد. مردم با برپا کردن چادر در اطراف و داخل شهر صنعا تاکید کرده اند که تا تحقق خواسته های خود به تحصن خود ادامه خواهند داد.
دولت یمن از حمایت عربستان برخوردار است و درپی اعتراضات گسترده مردم یمن در روزهای جاری به ضعف و ناتوانی و فساد ریشه دوانده در دولت این کشور، شاه سعودی برای مهار اعتراضات و نجات دولت یمن به تکاپو افتاد و دستور اعطای نفت و پول فوری و بلاعوض به یمن را صادر کرد.
جنبش انصار الله سه خواسته اصلی "لغو دستور آزادسازی قیمت حامل های سوخت، برکناری دولت فاسد کنونی و اجرای نتایج و مصوبات کنفرانس گفت و گوی ملی را" براساس خواست مردم یمن، خواستار است.
عبدالملک الحوثی یکشنبه شب بار دیگر در سخنرانی خود بر این خواسته ها تاکید کرد و از تلاش "باند فاسد و سلطه گر در یمن" برای مقابله با جنبش مردمی کنونی این کشور سخن گفت و آغاز سومین مرحله اعتراضات و جنبش مردمی را برای رسیدن به خواسته های یاد شده اعلام کرد.
الحوثی همچنین جنبش مردمی را آگاهانه، برحق، عادلانه و مسالمت آمیز توصیف کرد و آغاز سومین مرحله گام به گام و تدریجی جنبش و اعتراضات را با گردهم آمدن در میدان التغییر شهر صنعا و سایر شهرها اعلام کرد که با استقبال گسترده مردم روبرو شد.
رئیس جمهور یمن اخیرا کمیته ای را برای مذاکره با جنبش انصار الله تشکیل داد که خواسته های مردم را رهبری و بر آن پافشاری می کند.
این کمیته پیشتر سفری به صعده داشت و با عبدالملک الحوثی رهبر جنبش الحوثی مذاکره کرد اما این مذاکرات به نتیجه نرسید. جنبش انصار الله به نتیجه نرسیدن این مذاکرات را به علت صاحب اختیار نبودن کمیته یاد شده و نداشتن راهکار منطقی دانست.
درپی آن عبدالملک الحوثی به رئیس جمهور یمن نامه نوشت و رئیس جمهور یمن نیز متقابلا به نامه عبدالملک الحوثی پاسخ داد.
کمیته یاد شده سپس طرحی را به رئیس جمهور یمن برای حل اوضاع ارایه کرد که از کاهش قیمت فرآوردهای سوختی و تغییر دولت سخن می گفت و متعاقب آن رئیس جمهور، دولت را برکنار و آن را تا تشکیل دولت بعدی مامور پیشبرد امور کرد.
این جنبش انصار الله این طرح را با ارایه یک سری دلایل رد کرد و در همین زمینه محمد عبدالسلام سخنگوی این جنبش در گفت وگو با خبرگزاری تسنیم اظهار داشت: خواسته‌ها شامل این موارد بود که اولاً تخفیف 20 یا 30 درصدی قیمت فرآورده‌های نفتی برای ملت که از نظر اقتصادی به ستوه آمده است کافی نیست. همچنین در خصوص تغییر دولت ما نمی‌خواهیم بار دیگر نظام جدیدی را تولید کنیم، همان‌طور که طرح کشورهای حاشیه خلیج فارس در سال 2011 این کار را انجام دادند، زمانی که سوار بر موج انقلاب شده و دولتی را که بر اساس نظام سهمیه‌بندی ساخته شده بود ارائه کردند.
وی افزود: پیشنهاد می‌دهیم که دولت در تصمیم خود برای افزایش قیمت مواد سوختی تجدید نظر کرده و طرحی بیش از کم کردن 500 ریال ارائه دهد. به‌علاوه اینکه تغییر در دولت باید به‌صورت حرکت به‌سوی شایسته سالاری باشد و نه سهمیه‌بندی و یا بر اساس بازپروری مفسدان.
محمد عبدالسلام در خصوص عمل به نتایج کنفرانس گفت‌وگوی ملی گفت: پیشنهاد می‌دهیم که با مطرح کردن قضایای پراکنده‌ای که ربطی به این موضوع مورد مناقشه ندارد، سعی نکنند که مردم را گمراه کنند.
