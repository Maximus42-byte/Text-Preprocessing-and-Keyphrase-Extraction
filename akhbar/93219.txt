پايگاه اينترنتي پرس تي وي/ آژانس امنيت ملي آمريکا:اسرائيل بالاترين تهديد جاسوسي عليه آمريکاست
بر اساس یک سند جدید منتشر شده آژانس امنیت ملی آمریکا در سال 2007 میلادی از اسرائیل به عنوان بالاترین تهدید جاسوسی علیه آمریکا یاد کرده است.
به گزارش مونیتورینگ اخبار خارجی واحد مرکزی خبر، بخش فارسی پایگاه اینترنتی شبکه «پرس تی وی» نوشت: مجله اینترنتی اینترسپت(Intercept) روز دوشنبه گزارش داد این سند که ادوارد اسنودن افشاگر آمریکایی فاش کرده است، همچنین از اسرائیل، کره شمالی، کوبا و هند به عنوان «تهدیدات پیشرو» در برابر زیرساخت‌های مالی و نهادهای بانکی امریکا نام برد.
مجله اینترنتی اینترسپت از سوی گلن گرینوالد خبرنگار آمریکایی که افشاگری‌های اسنودن را منتشر کرد، راه اندازی شده است. بنابر این سند، به این تهدیدات در «فهرست ماموریت استراتژیک 2007 آژانس امنیت ملی آمریکا» اشاره شده است. آژانس امنیت ملی آمریکا از اسرائیل و سازمان‌های اطلاعاتی آن به عنوان تهدید امنیتی علیه آمریکا در چندین حوزه نام برده شده است. در این سند همچنین بر تهدید از سوی «توسعه تسلیحات کشتار جمعی» اسرائیل و «شیوه‌های انتقال به ویژه موشک‌های بالستیک و موشک‌های کروز با قابلیت حمل کلاهک هسته‌ای» تاکید شده است .
در بخشی از این سند از اسرائیل به عنوان اصلی‌ترین مجرم «عملیات‌های جمع آوری اطلاعات/ جاسوسی و عملیات‌های دستکاری / نفوذ علیه دولت آمریکا در بخش‌های نظامی، علوم و فناوری و جامعه اطلاعاتی» نام برده شده است. مارک گلن فعال و مفسر سیاسی روز یکشنبه (13 مرداد) گفت اسرائیل «خطرناک ترین دشمن» آمریکاست که به منظور کنترل و ارعاب مقام‌های امریکایی از آن‌ها جاسوسی می‌کند، وضعیت خطرناکی که سیاستمداران آمریکایی را وادار می‌سازد تا در مقابل اسرائیل سر تعظیم فرود آورند.
مارک گلن از اعضای موسس «جنبش همبستگی هلال احمر و صلیب سرخ» افزود: «رژیم اسرائیل از مقام‌های رسمی منتخب ما جاس����سی و از آن اطلاعات، به ویژه اطلاعاتی که شرم آور یا احتمالا حتی اتهام است، علیه آن‌ها استفاده می کند.»
مارک گلن خاطر نشان کرد آمریکا ابر قدرت یا کشور آزادی که بسیاری از امریکایی‌ها فکر می‌کنند نیست چرا که در نهایت ما سیاستمدارانی داریم که از بیم آن‌که اطلاعاتی که اسرائیل علیه آن‌ها جمع آوری کرده فاش نشود، درمقابل این رژیم سر خم می کنند.
