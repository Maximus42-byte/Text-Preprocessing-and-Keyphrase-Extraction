واگذاری بزرگترین پایگاه نظامی آمریکا در افغانستان به دولت این کشور
در ادامه واگذاری مسئولیت‎های امنیتی، بزرگترین پایگاه نظامیان آمریکایی در استان خوست در جنوب افغانستان با تمامی تجهیزات و امکانات آن به دولت کابل واگذار شد.
	
به گزارش پایگاه اطلاع رسانی خبر و تفسیر برون مرزی، دفتر مطبوعاتی استانداری خوست روز پنج شنبه با انتشار اطلاعیه‎ای اعلام کرد عبدالجبار نعیمی استاندار خوست ضمن دیدار از این پایگاه نظامی گفت نیروهای امنیتی افغانستان از این پایگاه به عنوان یک مرکز مهم استفاده خواهند کرد.
براساس این بیانیه، تمامی تأسیسات ساخته شده این پایگاه آمریکایی، به طور کامل به نیروهای امنیتی افغان واگذار شده است.
براساس این اطلاعیه، این مرکز نظامی دارای یک فرودگاه با ظرفیت انجام پروازهای ملی و بین‎المللی است و از وزارت هوانوردی افغانستان خواسته شده برای حفظ تأسیسات این فرودگاه اقدامات ویژه را در دستور کار قرار دهد.
در همین حال، استاندارخوست از تلاش‏‎ نیروهای امنیتی به ویژه سربازان ارتش در راستای تأمین امنیت این استان قدردانی کرد.
نعیمی همچنین از دولت افغانستان خواست تجهیز نیروهای امنیتی این استان را مورد توجه قرار دهد.
سپردن مسئولیت های امنیتی به دولت افغانستان که از سال 2011 آغاز شده قرار است همزمان با خروج کامل نظامیان خارجی از این کشور در سال 2014 به اتمام برسد. تاکنون سه مرحله از برنامه واگذاری مسئولیت های امنیتی انجام شده است.
این در حالی است که دولت افغانستان برای مقابله با تهدیدها به تجهیز نیروهای ارتش و پلیس این کشور نیاز مبرم دارد.
در شرایطی که آمریکا به لزوم تجهیز نیروهای افغان برای ارتقا توانایی آنان توجهی ندارد با همکاری نظامی دیگر کشورها با کابل نیز مخالف است.
به تازگی جان کورنین از سناتورهای آمریکایی اعلام کرده وزارت دفاع این کشور از طرح خود برای خرید بالگردهای روسی برای ارتش افغانستان در سال 2014 صرف نظر کرده است.
پیش از این کنگره آمریکا به دلیل در نظر گرفتن منافع شرکت های تسلیحاتی این کشور بارها مخالفت خود را با خرید بالگردهای روسی برای ارتش افغانستان اعلام کرده بود.
مخالفت آمریکا با خرید بالگرد از روسیه پس ازپاسخ مثبت ولادیمیر پوتین رئیس جمهوری روسیه به درخواست حامد کرزی همتای افغان خود برای همکاری نظامی کابل و مسکو ابراز شد.
پوتین در دیدار دو ماه گذشته کرزی در حاشیه نشست سران سازمان همکاری شانگهای از آمادگی مسکو برای کمک نظامی به کابل، خبر داد. پوتین در این دیدار با اشاره به نیازهای دولت افغاستان برای مقابله با تهدیدها گفت مسکو به همکاری‌های امنیتی و دفاعی با کابل متعهد است.
رئیس جمهوری روسیه تصریح کرد مسکو در زمینه واگذاری تسلیحات و تجهیزات نظامی و همچنین آموزش نیروها به دولت افغانستان، کمک می‌کند. پوتین افزود روسیه علاقمند است در افغانستان صلح و ثبات برقرار شود و از لحاظ اقتصادی، اجتماعی و امنیتی شرایطی ایجاد شود که تروریست ها نتوانند به فعالیت‌های خود ادامه دهند.
کرزی نیز در این دیدار گفت روسیه در ده سال گذشته به عنوان کشور دوست و همکار از افغانستان حمایت کرده است. ابراز تمایل روسیه برای کمک به تامین امنیت افغانستان ناشی از نگرانی مسکو از تداوم حضور آمریکا در افغانستان پس از سال 2014 است.
