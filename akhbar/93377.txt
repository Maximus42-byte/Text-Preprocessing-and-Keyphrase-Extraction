انقلابیون یمن اعتراضات خود را شدت بخشیدند
تهران - ایرنا - حرکت یمنی ها به سوی خیابان فرودگاه در صنعا (پایتخت این کشور) به هدف شدت بخشیدن به اعتراضات ضددولتی آغاز شد.
به گزارش ایرنا، این حرکت در پاسخ به فراخوان جنبش انصار الله (حوثی ها) و برای تکمیل مرحله سوم و پایانی اقدامات انقلابی، جهت سرنگونی دولت یمن است.
خبرنگار شبکه العالم روز یکشنبه از صنعا گزارش داد: تجمع مردم در میدان تحصن در خیابان فرودگاه از صبح امروز آغاز شد.
وی تأکید کرد که اقشار و طیف های مختلف مردم یمن در این حرکت اعتراض آمیز حضور دارند و مردم تأکید دارند که این آخرین اخطار به دولت یمن است.
علیرغم افزایش اعتراض ها در یمن، 'عبد ربه منصور هادی' رئیس جمهور این کشور طرح شیوخ قبایل برای حل بحران یمن را نپذیرفته است.
حوثی های یمن در اعتراض های اخیر با طرح مطالبات خود، خواستار کناره گیری دولت این کشور ، لغو افزایش بهای سوخت و ایجاد فضای لازم برای مشارکت سیاسی وسیع تر اقشار مختلف یمن در روند سیاسی این کشور هستند.
این گروه همچنین با طرح دولت مبنی این کشور بر تقسیم یمن به شش منطقه مخالف هستند و آن را عامل تقسیم این کشور به بخش های فقیر و غنی و بیشتر شدن شکاف میان این دو طبقه می دانند.
حوثی ها به منظور تقویت موقعیت خود، از دو هفته پیش تاکنون در اطراف شهر صنعا پایتخت یمن مستقر شده اند.
دوره انتقال سیاسی در یمن از زمان برکناری 'علی عبدالله صالح' دیکتاتور سابق این کشور از مسند قدرت در سال 2012، همچنان ادامه دارد.
یمن از سال 2011 و به دنبال اعتراض های مردمی گسترده که به سرنگونی حکومت 33 ساله عبدالله صالح منتهی شد، در دوره گذار سیاسی به سر می برد.
