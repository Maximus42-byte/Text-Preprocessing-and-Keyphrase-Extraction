مشاور سابق اوباما: آمریکا باید با ایران علیه داعش همکاری کند
یک مشاور سابق کاخ سفید روز سه‌شنبه خواستار همکاری آمریکا با ایران برای شکست داعش شد.
به گزارش تسنیم، «داگلاس اولیوانت»، مشاور سابق کاخ سفید در امور عراق در دولتهای جورج دبلیو بوش و باراک اوباما روز سه‌شنبه در یادداشتی در پایگاه اینترنتی شبکه خبری الجزیره خواستار همکاری آمریکا با ایران برای شکست گروه تروریستی داعش شد. وی نوشته دو کشور باید در زمینه‌های تبادلات اطلاعات، حمایت از حملات هوایی و سایر اقدامات نظامی همکاری کنند.
جمهوری اسلامی ایران از زمان آغاز ناآرامی‌ها در عراق چندین بار هر گونه همکاری با دولت آمریکا در این کشور را رد کرده است. 
