کارشناسان روس؛روسيه بايد «اس 300» را به ايران تحويل دهد
در هفته‌هاي اخير و در پي اوج‌گيري بحران در شبه جزيره کريمه که به تقابلي مستقيم ميان روسيه و غرب ـ به ويژه آمريکا ـ منجر شد، بحث‌هايي درباره شکل‌گيري گونه‌اي جديد از توازن قوا در عرصه جهاني به ميان آمده است. در اين ميان، به نظر مي‌رسد روس‌ها به طور فزاينده‌اي تمايل خود را به سوي گسترش روابط با ايران براي تحکيم جايگاه منطقه‌اي و بين‌المللي خود معطوف مي‌‌کنند.
خبرگزاري دولتي «ريانووستي» روسيه در مصاحبه با يکي از کار‌شناسان برجسته نظامي اين کشور به بررسي چشم‌انداز روابط ايران و روسيه در شرايط جديد به وجود آمده پس از رخدادهاي اوکراين پرداخته و مي‌نويسد، ايران مي‌تواند به عنوان انتخاب شماره يک روسيه و «شريک قابل اتکاي» اين کشور در زمينه دفاعي و امنيتي ايفاي نقش کند.
«ايگور کروتچنکو»، سردبير نشريه دفاع ملي روسيه و رئيس مرکز «تحليل تجارت جهاني اسلحه» در اين کشور‌ در اين زمينه مي‌گويد: «وضعيت جاري امور، مي‌تواند به شعله‌ور شدن دوباره جنگ سرد ميان روسيه و غرب منجر شود.‌ در اين شرايط، روسيه در جست‌و‌جوي فرصت‌هاي جديد براي تضمين ثبات جهاني و برقراري روابط تجاري، اقتادي و سياسي داراي نفع متقابل با ديگر مراکز قدرت جهاني بر‌مي���آيد».
وي مي‌افزايد: «من فکر مي‌کنم ايران مي‌تواند به شريکي قابل اتکا براي روسيه تبديل شود». به گفته وي، در صورتي که مذاکرات جاري هسته‌اي ميان ايران و 5+1 به توافقي بين‌المللي براي برداشته شدن تحريم‌هاي ايران منجر شود، روسيه و ايران بايد همکاري‌هاي نظامي خود را از سر بگيرند.
کروتچنکو در ادامه به بيان جزئياتي از اين همکاري پرداخته و مي‌گويد: «زماني که همکاري نظامي از سر گرفته شد، روسيه بايد قرارداد تحويل سامانه موشکي اس ـ 300 به ايران را احيا کند».
ريانووستي در ادامه مطلب خود، نظر يکي ديگر از کار‌شناسان روس را نيز جويا شده که وي نيز بر ضرورت گسترش همکاري‌هاي ايران و روسيه در شرايط جديد بين‌المللي تأکيد کرده است.
وي مي‌گويد: «به نظر مي‌رسد که سومين دور مذاکرات مي‌تواند به يک راهکار رو به جلو منجر شود».
صفراف مي‌افزايد که به باور وي، بحران کريمه نيز مي‌تواند در مذاکرات هسته‌اي ايران نقش‌آفرين شود، زيرا هم‌اکنون رقابت شديدي ميان روسيه و غرب در گرفته است.
به هر حال، کليت ديدگاه اين دو کار‌شناس روس در کنار ديگر مطالبي که طي روزهاي اخير در رسانه‌هاي روسي منتشر مي‌شود، حکايت از آن دارد که در پي اوج‌گيري تقابل ميان روسيه و غرب بر سر اوکراين، مسکو تلاش دارد با جلب نظر ايران، زمينه امتيازگيري از غرب در مجموعه‌اي از موضو��ات را فراهم آورد.
اما در اين ميان، نکته بسيار مهمي که نبايد از نظر دور داشت، نحوه استفاده از شرايط جاري به گونه‌اي است که از يک سو ايران بتواند از نياز غرب به يافتن متحدان جديد به نفع خود بهره‌برداري کند و از سوي ديگر، روابط خارجي ايران به گونه‌اي انحصاري به مسکو وابسته نشود که در صورت بهبود دوباره روابط روسيه و غرب در سال‌هاي پيش روي، ايران از اين روند متضرر شود. روشن است که اين امر، نيازمند تدوين و پيگيري راهبردي هوشمندانه است که همه جوانب منطقه‌اي و جهاني را مدنظر قرار دهد.

