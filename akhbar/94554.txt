اختلاف رئيس کميته روابط خارجي سناي آمريکا و لابي آيپک بر سر لايحه ضد ايراني سنا
رئيس کميته روابط خارجي سنا تهديد کرده لايحه‌اي که هر گونه توافق هسته‌اي با ايران را منوط به صدور مجوز از طرف کنگره مي‌کند از دستور کار خارج مي‌کند.
سناتور باب منندز، رئيس کميته روابط خارجي مجلس سناي آمريکا تهديد کرده در صورت به جريان افتادن يک طرح ضد ايراني در مجلس سنا لايحه‌اي که قرار است اين طرح به آن عنوان متمم قانوني به آن اضافه شود را هم ملغي اعلام خواهد کرد. لغو اين لايحه از آن جهت مي‌تواند حائز اهميت باشد که از جمله اولويت‌هاي لابي صهيونيستي آيپک در کنگره آمريکا است.
پايگاه خبري فري‌بيکن گزارش داده آقاي منندز با طرحي مخالف است که «باب کورکر»، نماينده جمهوري‌خواه سنا نوشته و به کنگره اين اختيار را مي‌دهد تا هر گونه توافق امضا شده بين ايران و آمريکا درباره برنامه هسته‌اي تهران را رد کند.
طرح آقاي کورکر به يک عنوان يک متمم قانوني به «قانون همياري راهبردي آمريکا ـ اسرائيل» ضميمه شده است. قانون همياري راهبردي آمريکا ـ اسرائيل از جمله مصوبه‌هاي قانوني آمريکا است که ضمن معرفي اسرائيل به عنوان يکي از متحدان راهبردي اصلي آمريکا بر افزايش روابط نظامي و اطلاعاتي بين دو طرف تأکيد مي‌کند.
اين طرحِ مربوط به ايران، بخشي از نگراني‌هاي نمايندگان کنگره آمريکا درباره سياست‌هاي انفعالي باراک اوباما در عرصه سياست خارجي است. اين نمايندگان توافق هسته‌اي موقت ژنو که در سوم آذرماه سال گذشته بين ايران و کشورهاي 1+5 منعقد شد را هم از جمله نمودهاي همين سياست دولت آمريکا مي‌دانند. نمايندگان کنگره آمريکا مي‌گويند دولت باراک اوباما با مخفي کردن جزئيات اين توافق هسته‌اي امکان همکاري آنها براي جلوگيري از دستيابي ايران به سلاح‌هاي هسته‌اي را سلب کرده است.
پايگاه خبري فري‌بيکن گزارش داده سناتور منندز تا حدي از طرح کروکر نگران است که تهديد کرده کل لايحه «قانون همياري راهبردي آمريکا ـ اسرائيل» را از دستور کار خارج مي‌کند. اين لايحه در حال حاضر از جمله مهم‌ترين اولويت‌هاي لابي آيپک، از گروه‌هاي پرنفوذ طرفدار اسرائيل در آمريکا، است. 
يکي از سنارتوهاي نزديک به منندز گفته است: «منندز به اندازه‌اي از به رأي گذاشته شدن اين متمم قانوني نگران است که تهديد کرده کل لايحه را لغو مي‌کند.»
پايگاه فري‌بيکن در تحليلي در همين باره نوشته اين اختلافات ضمن ترغيب لابي آيپک به حمايت از طرح کروکر، موجب خواهد شد ماهها تلاش بين آمريکا و اسرائيل براي تدوين يک لايحه همکاري به مخاطره بيفتد.
يکي از منابع لابي آيپک در پاسخ به اين سوال که آيا اين لابي از طرح کروکر حمايت خواهد کرد گفت که کنگره بايد بر هر گونه توافق با ايران نقش نظارتي داشته باشد.
وي گفت: «آيپک از هر گونه ماده قانوني، مانند طرح آقاي کروکر که بر نقش کليدي کنگره در تعيين شرايط توافق قابل قبول و اجراي آن تأکيد دارند، حمايت مي‌کند.»
اين منبع آگاه افزود: «در صورتي که اين متمم قانوني مطرح شود، آيپک نه تنها با آن مخالفت نمي‌کند بلکه به ساير اعضاي کميته روابط خارجي هم گفته که حامي آن است.»
طرح کروکر به کنگره اين اختيار را مي‌دهد تا هر گونه توافق بين ايران و آمريکا را وتو کند.
باراک اوباما، رئيس جمهور آمريکا هنگام آغاز اجراي توافق موقت ژنو تهديد کرده بود هر گونه طرح کنگره که شامل افزايش تحريم‌ها عليه ايران باشد را وتو خواهد کرد. وضع چنين تحريم‌هايي به مثابه لغو توافق موقت ژنو محسوب مي‌شد.
اين تحريم‌ها با طرح اين ادعاها که ايران به دنبال دستيابي به سلاح‌هاي هسته‌اي است عليه اين کشور وضع شده‌اند. تهران، از سوي ديگر، همواره اين اتهامات را رد و بر مصارف صلح‌آميز برنامه هسته‌اي خود تأکيد کرده است.
