شمخانی: نظام سلطه به دنبال راهبرد مزمن سازی روند بی ثباتی در جهان اسلام است
تهران - ایرنا - نماینده رهبر معظم انقلاب و دبیر شورای عالی امنیت ملی با حضور در شانزدهمین اجلاس رسمی مجلس خبرگان رهبری، آخرین تحولات سیاسی، دفاعی و امنیتی را در سطح منطقه و حوزه بین المللی تشریح کرد.
به گزارش ایرنا به نقل از دبیرخانه شورای عالی امنیت ملی، شمخانی با اشاره به برنامه ریزی گسترده و بلندمدت غرب برای مقابله با موج بیداری اسلامی به عنوان تنها عامل محدودسازی راهبردهای نظام سلطه اظهار داشت: گروه های تروریستی تکفیری که معتقد به هیچ آیین و مذهبی نیستند، ابزار اصلی مقابله با بیداری اسلامی هستند.
وی با تشریح راهبرد غرب برای ایجاد فرسایش در سرمایه های مادی و انسانی جهان اسلام و ایجاد زمینه برای درگیر کردن مسلمانان در داخل سرزمین های اسلامی افزود: نظام سلطه به دنبال تحقق راهبرد مزمن سازی روند بی ثباتی در جهان اسلام و از میان بردن انسجام قدرت آفرین در میان مسلمانان است.
دبیرشورای عالی امنیت ملی ، جمهوری اسلامی ایران را لنگر ثبات و تنها عامل عدم موفقیت رویکرد نظام سلطه برای ایجاد تغییرات جهشی در جغرافیای سیاسی منطقه عنوان کرد و افزود: ولایت فقیه، مردم سالاری دینی و وحدت ملی عوامل اصلی و بنیادین استقلال، ثبات، امنیت و اقتدار کشور هستند.
شمخانی رفتار ضد انسانی و خشن تروریست های تکفیری را مبتنی بر برنامه مخدوش سازی چهره اسلام و مسلمانان در جهان و ایجاد انفعال راهبردی در مقابله با اهداف نظام سلطه عنوان کرد و اظهارداشت: بی شک تبلیغ و تبیین غیرواقعی از اسلام ، فراهم کننده فرصت استثنایی برای رژیم صهیونیستی در مسیر کشتار بی رحمانه مسلمانان مظلوم فلسطین و کاهش انگیزه افکار عمومی برای مقابله با جنایت های این رژیم جعلی و خونخوار است.
وی پیروزی غرور آفرین جبهه متحد اسلامی در فلسطین، سوریه و عراق را که منبعث از ارزش های والای اسلام ناب محمدی (ص) است را دلیل روشنی بر ناکامی و هزیمت جبهه استکار عنوان کرد و افزود: تغییر آشکار و شیادانه مواضع غرب و به ویژه آمریکا که بزرگ ترین حامی و پشتیبان گروه های تروریستی است و تلاش آنان برای همراه نشان دادن خود در مبارزه با تهدیدات فزاینده تروریست های تکفیری مهمترین دلیل شکست برنامه های آنان در منطقه است.
