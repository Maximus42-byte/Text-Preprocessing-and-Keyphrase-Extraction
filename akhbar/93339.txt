آغاز یازدهمین اجلاس کمیته نظامی ایران و عمان و رزمایش مشترک دو کشور
همزمان با آغاز رزمایش مشترک ناو گروه امداد و نجات جمهوری اسلامی ایران در آبهای دریای عمان، یازدهمین اجلاس کمیته نظامی مشترک ایران و عمان در مسقط با حضور فرماندهان ارشد نظامی آغاز بکار کرد.
خبرگزاری فارس: آغاز یازدهمین اجلاس کمیته نظامی ایران و عمان و رزمایش مشترک دو کشور

به گزارش خبرنگار خبرگزاری فارس در مسقط، این دور از اجلاس کمیته دوستی نظامی مشترک دو کشور از طرف ایران به ریاست امیر سرتیپ ستاد «مصطفی سلامی»، معاون عملیات ستاد کل نیروهای مسلح و از طرف عمان نیز سرتیپ ستاد «راشد بن سیف الشیدی» معاون عملیات و برنامه ریزی رئیس ستاد مشترک نیروهای مسلح سلطانی و با حضور فرماندهان ارشد نیروهای مسلح دو کشور در باشگاه نظامی «الشفق» برگزار می‌شود.

در این اجلاس آخرین روند فعالیت‌های مشترک و همکاری‌های نظامی دو کشور که در گذشته به توافق رسیده بود مورد بررسی قرار می‌گیرد و برای توافقات جدید و ارتقای آن گفت‌وگو خواهد شد.

دو طرف همچنین در این نشست، موضوعات مندرج در برنامه کاری را که شامل تقویت همکاری‌های دوجانبه با موضوعات آموزشی، فرهنگی، ورزشی، همچنین امور مرزبانی و دریابانی مورد بررسی قرار داده و ابراز امیدواری کردند تا با توسعه مناسبات دوجانبه شاهد تحکیم روابط در زمینه همکاری‌های نظامی ایران و عمان باشند.

همچنین پشتیبانی از ناوگروه‌های ایرانی که نیاز به حمایت بنادر عمان دارند، رزمایش‌های مشترک به ویژه رزمایش‌های امداد و نجات و زمینه‌سازی رزمایش‌ها در سطح بالاتر، حضور تیم‌های نیروهای مسلح دو کشور برای بازدید از نیروهای یکدیگر بخشی از گفت‌وگوهای دوجانبه کمیته نظامی مشترک ایران و عمان به شمار می‌رود.

در همین حال، ناو گروه امداد و نجات جمهوری اسلامی ایران که از جمعه گذشته در بندر سلطان قابوس مسقط حضور دارد به همراه ناوهای امدادی نیروهای مسلح سلطنت عمان، چهارمین رزمایش مشترک امداد و نجات نیروی دریایی دو کشور را در آبهای عمومی سلطان نشین عمان آغاز کرده‌اند.

در این رزمایش 2 روزه، ناوگروه جمهوری اسلامی ایران شامل ناوشکن الوند، ناو موشک انداز شمشیر، ناو لجستیکی بوشهر و بالگرد AB212 از نیروی دریایی ارتش و یدک کش سفیر 3 از نیروی دریایی سپاه پاسداران انقلاب اسلامی حضور دارند.

«ناخدایکم عبدالهی» فرمانده ناوگروه امداد و نجات جمهوری اسلامی ایران نیز با اشاره به همجواری دو کشور ایران و عمان با تنگه هرمز، خاطرنشان کرد: همجواری کشورهای ایران و عمان با تنگه استراتژیک هرمز، عبور کشتی‌های بسیار از این منطقه و تهدید‌هایی ک���� برای این کشتی‌ها وجود دارد نقش مؤثر و اصلی این دو کشور را در ایجاد امنیت منطقه پر رنگ می‌کند.

بر اساس معاهده سال 1389 بین نیروی دریایی جمهوری اسلامی ایران و عمان، رزمایش مشترک امداد و نجات دریایی هر ساله در یکی از دو کشور برگزار می‌شود.

فرمانده نیروی دریایی ارتش: امنیت منطقه با رزمایش مشترک ایران و عمان افزایش می‌یابد

پیشتر امیر دریادار حبیب‌الله سیاری فرمانده نیروی دریایی ارتش با اشاره به برگزاری رزمایش مشترک بین دو کشور ایران و عمان گفته بود: این رزمایش با عنوان رزمایش تجسس و نجات در منطقه دریای عمان برگزار می‌شود و توانمندی جمهوری اسلامی ایران و کشور ��مان را برای امنیت تجسس و نجات در منطقه افزایش می‌دهد.

فرمانده نیروی دریایی ارتش با بیان اینکه اگر اتفاقی در منطقه دریایی مربوط به جمهوری اسلامی ایران و کشور عمان بیفتد، مسئولیت آن به عهده این دو کشور است، خاطر نشان کرد: برای انجام این مسئولیت دو کشور نیاز به هماهنگی و همکاری بیشتر دارند و این رزمایش برای ارتقای توانمندی‌های دو کشور مفید است.
