نيويورك تايمز گزارش داد: راهبرد منطقه‌اي اوباما تسريع زمينه‌هاي شورش در ايران است
روزنامه آمريكايي نيويورك تايمز در گزارشي با فرعي خواندن موضوع ليبي در نظر مقامات كاخ سفيد راهبرد منطقه‌اي واشنگتن را فراهم كردن فرصت‌هاي ايجاد شورش‌هاي موفق در ايران توصيف كرد.
به گزارش فارس، روزنامه آمريكايي "نيويورك تايمز " در گزارشي با عنوان "ايران هدف بازي بزرگتر در خاورميانه " نوشت: در نيمه ماه مارس در اتاق وضعيت كاخ سفيد اوباما شنونده مباحثي درباره بايدها و نبايدهاي استفاده از نيروي نظامي در ليبي بود كه صحبت‌ها بسرعت به سوي كشور بسيار راهبردي‌تري كشيده شده يعني ايران. 
*ايراني‌ها به دقت حركات اوباما را زير نظر دارند 
اين روزنامه آمريكايي ادامه داد: به گفته "توماس دانيلون " مشاور امنيت ملي آمريكا مقامات تهران به دقت زير نظر گرفتن تمام اقدامات اوباما در جهان عرب هستند. ايران اظهارات اوباما مبني بر اينكه قذافي مشروعيت خود را از دست داده را به عنوان ضعف اوباما و احتمالا نشانه ضعف او در اينكه به ايران هرگز اجازه نخواهد داد تا به توانايي برنامه هسته‌اي دست يابد، تفسير مي‌كند. 
*ايران موضوع اصلي است 
بر همين اساس "بنيامين جي رادز " يكي از مشاوران ارشد ك��خ سفيد كه در جلسه مذكور در نيمه ماه مارس حضور داشت گفت: نبايد اينقدر اغراق شود كه موضوع ايران در تصميم مداخله در ليبي يك فاكتور حياتي يا حتي يك عامل اصلي است. اما او افزود تاثير بر ايران همواره موضوع مباحث بوده است. 
*راهبرد منطقه‌اي آمريكا تسريع زمينه‌هاي شورش در ايران 
نيويورك تايمز ادامه داد: اوباما ديگر توهمي درباره اهميت ديرين قذافي ندارد. ليبي يك موضوع فرعي است. فائق آمدن بر قدرت ايران همچنان هدف اصلي آمريكا در خاورميانه است. هر تصميمي از ليبي گرفته تا يمن و بحرين و سوريه بر اين اساس بررسي مي‌شود كه چگونه بر راهبرد منطقه‌اي اوباما تاثير خواهد گذاشت. راهبرد منطقه‌اي اوباما به زعم اين روزنامه آمريكايي عبارتست از آهسته كردن آهنگ پيشرفت هسته‌اي ايران و سرعت بخشيدن به از راه رسيدن فرصت‌هايي براي ايجاد شورش موفقيت‌آميز در اين كشور. 
نيويورك تايمز با اشاره به اينكه در حقيقت بحث ايران هر گونه حركت شطرنج گونه در منطقه خاورميانه را پيچيده‌تر كرده است، نوشت: هفته گذشته، تصميماتي در كاخ سفيد درباره ميزان حمايت از تظاهرات كنندگاني كه در سوريه و يمن كشته مي‌شوند يا در بحرين مورد ضرب و شتم قرار مي‌گيرند، اتخاذ شد. براي هر كدام از اين موارد مشاوران كاخ سفيد در حال انجام بي سر و صداترين محاسبه در اين باره هستند كه آيا ايران سود خواهد برد يا خير. 
*ناكامي اقدامات ضد ايران 
درست دو ماه و نيم قبل، موضوعات بسيار متفاوت به نظر مي‌رسيد. در ژانويه مقامات آمريكايي كاملا مطمئن بودند كه ايران را به حاشيه رانده‌اند يعني تحريم‌هاي جديدي وضع كردند، روس‌ها ارائه تسليحات پيشرفته‌اي را كه جلوي حملات آمريكا يا اسرائيل را مي‌گرفت متوقف كردند و به طور غيرمستقيم كرم رايانه‌اي را وارد ايران كردند. 
*خيزش جهان عرب توطئه‌ها عليه ايران را ناكام گذاشت 
اين روزنامه آمريكايي در ادامه نوشت: اما اين موارد با فرارسيدن خيزش جهان عرب تغيير كرد. ناگهان حاكمان مستبد عرب كه در دو سال گذشته براي تحت فشار قرار دادن ايران با واشنگتن توطئه چيني مي‌كردند، بيشتر از سانتريفيوژ‌هاي غني سازي اورانيوم ايران نگران خيابان‌هاي خود شدند. از طرف ديگر با توجه به آنكه نفت به بشكه‌اي 108 دلار رسيد بسياري از تحريم‌هايي كه كاخ سفيد اميد داشت به وسيله آن شهروندان ايراني مجاب مي‌شوند برنامه هسته‌اي اينقدر ارزش هزينه كردن ندارد، بي اثر شد. 
*نارضايتي ملك عبدالله از اوباما 
نيويورك تايمز با طرح اين سوال كه "بنا بر اين كاخ سفيد چه وقت منطقه را از دريچه يك لنز ايراني مي‌بيند، اين تصوير چگونه است؟ " افزود: سعودي‌ها ايران را بزرگترين تهديد براي اهداف منطقه‌اي خود مي‌بينند و در بسياري از تلاش‌ه��ي به رهبري آمريكا براي تسلط بر ايران همكاري داشته‌اند. با اين همه روابط بين واشنگتن و رياض به شكل نادري دچار تيرگي شد چرا كه در نظر ملك عبدالله پادشاه عربستان تصميم اوباما براي تنها گذاشتن حسني مبارك رئيس جمهوري مصر نشانه ضعف او محسوب شد و يك هشدار بود مبني بر اينكه ممكن است رهبري آل سعود در صورتيكه تظاهرات‌هاي دموكراسي‌خواهانه در آنجا ريشه بدواند، اوباما سعودي‌ها را نيز رها كنند. 
*اوباما علاقه‌اي به سرنگوني آل خليفه ندارد 
شايد اينكه كاخ سفيد واكنش چنداني به ورود نيروهاي سعودي به بحرين براي سركوب تظاهرات شيعيان اين كشور نشان نداد توضيح دهنده مطلب فوق باشد. اوباما بسيار دوست دارد تا اصلاحات در بحرين صورت بگيرد و خواسته‌هاي تظاهرات كنندگان محقق شود و هيچ علاقه‌اي ندارد تا سرنگوني حكومت آل خليفه را كه ميزبان ناوگان پنجم آمريكا و درست مقابل ايران است، شاهد باشد. 
اين نشريه آمريكايي در پايان نوشت: ناآرامي‌هاي عربي بسياري از اسرائيلي‌ها را مجاب ساخته كه آمريكا و متحدان عرب آن بسيار پريشان‌تر از اين هستند كه تهديد جدي براي توقف اهداف هسته‌اي ايران مطرح كنند. 

