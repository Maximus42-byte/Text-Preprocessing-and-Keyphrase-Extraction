اتحادیه اروپا روسیه را به اعمال تحریم‌های بیشتر تهدید کرد
اتحادیه اروپا به دلیل اقتصاد بحران زده و هراس از نتایج تحریم‌های تازه، ضرب‌الاجلی برای روسیه وضع نکرد
اتحادیه اروپا از روسیه خواسته است تا سیاست‌های خود را در بحران شرق اوکراین تغییر دهد و از ادامه «دخالت نظامی» در این کشور بپرهیزد. همچنین اتحادیه اروپا مسکو را تهدید کرد که در صورت عدم تأمین این خواسته‌ها تحریم‌های بیشتری را برای این کشور در نظر خواهد گرفت.
عدم تعیین ضرب الاجل برای روسیه
به گزارش خبرگزاری «رویترز»، در اجلاس اتحادیه اروپا در بروکسل در روز یکشنبه ۳۱ اوت، معین شد که ظرف یک هفته فهرست تحریم‌های جدید علیه روسیه آماده و ارائه شود. با این حال، به دلیل هراس اقتصاد بحران‌زده اروپا از نتایج این تحریم‌ها، ضرب‌الاجل و شرایط دقیق و مشخصی برای پوتین، رئیس‌جمهوری روسیه وضع نشده است.
همزمان پترو پروشنکو در سخنرانی مفصلی در توضیح وقایع رخ‌داده در شرق اوکراین، هشدار داد که اگر نظامیان روسیه به پیشروی‌های خود در خاک این کشور برای حمایت از شورشیان هوادار مسکو ادامه دهند، بروز «جنگی تمام‌عیار» قریب‌الوقوع خواهد بود.
همچنین آنگلا مرکل، صدراعظم آلمان که قدرتمندترین رهبر کنونی اروپا به شمار می‌آید، در این اجلاس با اشاره به فرصت یک‌هفته‌ای برای تعیین فهرست تحریم‌ها گفت: «اگر وضعیت کنونی باقی بماند یا اوضاع بدتر شود، درباره اعمال تحریم‌های جدید تصمیم گرفته خواهد شد.» وی افزود که تمام بخش‌های کسب و کار روسیه می‌توانند هدف این تحریم‌ها قرار بگیرند.
مرکل تأکید کرد که پوتین باید برای احتراز از این تحریم‌ها دست به عملی مشخص بزند.
اروپایی غیریکپارچه در برابر پوتین
برخی از دولت‌های اتحادیه اروپا با وضع تحریم‌های جدید علیه روسیه مخالفند. روبرت فیکو، نخست‌وزیر اسلاوکی در اجلاس روز یکشنبه، این تحریم‌ها را «بی‌معنا و غیرسازنده» خواند و تهدید کرد که اگر تحریم‌ها با منافع ملی کشور او، از جمله دسترسی به گاز روسیه، در تقابل باشند، تصویب آنها را «وتو» خواهد کرد.
همچنین هرمان وان رامپوی، رئیس سابق شورای اتحادیه اروپا که جانشین وی در همین اجلاس مشخص شد، تأکید کرد که تحریم‌ها می‌تواند برای دولت‌های عضو، همراه با دردسر باشد. وی این دردسرها را «هزینه‌‌ای» دانست که «باید پرداخت کرد».
انتخاب مسئولان جدید اتحادیه اروپا در سایه تحریم‌های جدید
در اجلاس روز یکشنبه دونالد توسک، نخست‌وزیر لهستان، به عنوان رئیس جدید شورای اتحادیه اروپا برگزیده شد. او فعال سابق دانشجویی در دوران جنگ سرد در لهستان است که عضو جنبش ضد کمونیستی «اتحاد» بود. او و بسیاری دیگر از کشورهای استقلال‌یافته از شوروی سابق نسبت به افزایش دوباره نفوذ روسیه در شرق اروپا نگران هستند.
از سوی دیگر، فدریکا موگرینی، وزیر امور خارجه ایتالیا نیز به عنوان مسئول جدید سیاست خارجی اتحادیه اروپا انتخاب شد. او درباره تحریم‌های جدید علیه روسیه تنها راه حل بحران اوکراین را «دیپلماسی» خواند، درحالی‌که کشورش ایتالیا در وضعیت رکود اقتصادی به سر می‌برد و به‌شدت نیازمند گاز روسیه است.
