 حمله شبه نظامیان به یک مقر نظامی در شمال عراق 4 کشته بر جا گذاشت
 تهران- مقامات عراق اعلام کردند که شبه نظامیان به یک مقر نظامی در یکی از شهرهای شمال این کشور حمله کردند که به دنبال این حمله دست کم چهار تن کشته شدند.

به گزارش خبرگزاری آسوشیدپرس از بغداد، مقامات پلیس عراق اعلام کردند که این حمله روز چهارشنبه زمانی رخ داد که یک خودروی بمب گذاری شده مقابل در بخش اطلاعاتی پلیس شهر کرکوک منفجر شد. پس از این حمله یک عامل انتحاری وارد این ساختمان شد و کمربند انتحاری خود را در میان اعضای پلیس این مقر نظامی منفجر کرد.

به دنبال این انفجار نیروهای امنیتی و شبه نظامیان به تبادل آتش میان یکدیگر پرداختند. براساس آمارهای اعلام شده تاکنون در این حمله 46 تن نیز زخمی شده اند.

حمله روز چهارشنبه یک روز پس از ان رخ داد که یک حمله مشابه به یک دفتر دولتی درشهر طرمیه منجر به کشته شدن 10 تن شد.

افزایش خشونتها که تاکنون درسال جاری میلادی جان بیش از 6200 تن را گرفته است،باعث شده تا مقامات عراق از جامعه جهانی برای مقابله با فعالیتهای شبه نظامیان و افراطیون در این کشور طلب کمک کنند.

مقامات عراق عوامل القاعده را در عراق که به دلیل فعالیتهایشان در سوریه در عراق نیز فعال تر شده اند،عامل این تشدید خشونتها می دانند این در حالیست که دولت بغداد نیز با انتقادهایی درمورد عدم انجام اقدامات کافی برای مقابله با فعالیت شبه نظامیان روبرو بوده است.

براساس آمارهای جدید از وزارتخانه های بهداشت،کشور و دفاع عراق 948 تن در خشونت های ماه گذشته میلادی در سراسر عراق کشته شدند که 852 تن غیرنظامی، 53 تن پلیس و 43 تن سرباز بودند.دراین خشونت ها 1394 تن دیگر نیز زخمی شدند.

تلفات ماه گذشته میلادی کمتر از تلفات ماه اکتبر در عراق است. در ماه اکتبر 964 تن در خشونتهای عراق کشته شدند اما با این حال ماه گذشته میلادی نیز جزو خونبارترین ماه های عراق از سال 2008 محسوب می شود.

شبه نظامیان و گروه های افراطی درعراق از هر مکان و وسیله ای برای انجام حملات و بمب گذاری ازجمله رستوران ها و مراکز دولتی با هدف ایجاد ناامنی و هدف قراردادن نیروهای امنیتی وکارمندان دولتی استفاده می کنند.
