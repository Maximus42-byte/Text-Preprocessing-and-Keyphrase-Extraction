افزایش تدارکات لجستیک آمریکا در عراق
آمریکا ۱۳۰ مشاور نظامی دیگر را برای بررسی فرآیند امدادرسانی به اقلیت ایزدی به عراق اعزام کرد. اتحادیه اروپا هم‌چنان سرگرم بررسی کمک تسلیحاتی به کردهای عراقی است.
اوباما می‌گوید نیروهای پیاده آمریکایی به هیچ‌وجه وارد منازعه عراق نخواهند شد
پنتاگون می‌گوید در حال حاضر ۱۰۰۰ سرباز آمریکایی در عراق حضور دارند اما قرار نیست وارد منازعات جنگی شوند: «آنها موقتا به عراق اعزام شده‌اند تا زیر نظر وزارت خارجه این کشور و نهاد امدادی «USAID»، طرح‌های حمایتی و انسان‌دوستانه در عراق را هماهنگ کنند.
باراک اوباما این تصمیم را طبق توصیه چاک هیگل، وزیر دفاع ایالات متحده گرفته است.
پیش از این ۳۰۰ سرباز امریکایی به منظور پشتیبانی از نیروهای مسلح محلی و حراست از سفارت ایالات متحده در بغداد به عراق فرستاده شده بودند. اوباما تاکید کرده که نیروهای پیاده امریکایی به هیچ وجه وارد منازعه عراق نخواهند شد.
شامگاه سه‌شنبه ۱۲ اوت، هواپیماهای آمریکایی برای ششمین مرتبه، محموله‌های آب و مواد غذایی را بر فراز ارتفاعات سنجار پرتاب کردند.
هم‌زمان نیروی هوایی امریکا چند موضع دیگر داعش را بمباران کرد. وزارت دفاع ایالات متحده می‌گوید با وجود این حملات، هنوز ضربه اساسی به شبه‌نظامیان «داعش» وارد نشده است: «این حملات سرعت آنها را کند کرده وگرنه می‌توانستند مناطق بیشتری را تصرف کنند.»
کمیساریای کمک به آوارگان سازمان ملل روز سه‌شنبه ۱۲ اوت اعلام کرد که شمار فراریان در شمال عراق به ۳۰۰ هزار نفر رسیده است. بان کی‌مون، دبیرکل سازمان ملل گفت: «شرایط آوارگان به خاطر رفتارهای ددمنشانه داعش، فاجعه‌بار است.» او از جامعه جهانی خواست تلاش بیشتری برای کمک‌ به اقلیت ایزدی و حفظ جان آنها به خرج دهند.
هزاران نفر از ایزدی‌ها هنوز در معرض خطر حمله داعش قرار دارند
دیوید کامرون٬ نخست‌وزیر بریتانیا هم سه‌‌شنبه۱۲ اوت در بیانیه‌‌ای اعلام کرد که این کشور چند هلی‌کوپتر شینوک به منطقه اعزام خواهد کرد تا در امدادرسانی به آوارگان مورد استفاده قرار گیرند.
بریتانیا سه هواپیمای جت تورنادو نیز برای عملیات نظارت بر کمک‌های بشردوستانه خود به آوارگان عراق به منطقه اعزام کرده است.
آمریکا در هماهنگی با دولت عراق، شروع به تامین تسلیحاتی کردها کرده اما اتحادیه اروپا در این زمینه اتفاق نظر ندارد.
در ملاقات مسئولان سیاست دفاعی و امنیتی اروپا در بروکسل اعلام شد که فرانسه، ایتالیا و جمهوری چک با کمک تسلیحاتی به کردهای عراق موافقت کرده‌اند ولی باقی اعضا مخالف چنین اقدامی هستند.
دولت آلمان، طبق قانون، اجازه ارسال سلاح به مناطق بحرانی را ندارد اما به تصمیم وزارت دفاع این کشور، قرار شده تجهیزات نظامی «غیرمرگبار» مانند کلاه خود، جلیقه ضد گلوله، دستگاه‌های دید در شب، تجهیزات پزشکی و خودروهای زرهی به شمال عراق فرستاده شوند.
«کمک تسلیحاتی ایران به اقلیم کردستان»
وبسایت خبری “اشپیگل آنلاین” روز سه‌شنبه ۱۲ اوت به نقل از منابع خبری خود در اقلیم کردستان عراق، از فرود چند هواپیمای باری ایرانی در فرودگاه اربیل گزارش داد.
اشپیگل آنلاین نوشت که طبق «اخبار تایید شده»، محموله این هواپیماها، سلاح و مهمات برای رزمندگان کرد بوده. این گزارش چیزی در مورد نوع سلاح‌ها و دریافت‌کنندگان آنها ننوشته است.
دولت اقلیم کردستان از جامعه جهانی تقاضای حمایت تسلیحاتی کرده است
این در حالی است که احزاب کرد ایرانی چون «کومه‌له» و حزب دمکرات نیز در روزهای گذشته و برای کمک به دولت اقلیم در مقابله با «داعش»، پیشمرگه‌های خود را به منطقه فرستاده یا به حالت آماده باش بودند.
پیش‌تر در رسانه‌های کردی و شبکه‌های اجتماعی عنوان شده بود که دولت اقلیم کردستان به احزاب ایرانی مستقر در عراق اعلام کرده که نیازی به کمک آنها ندارد و بهتر است پیشمرگه‌ها به مقرهای خود بازگردند. منابع کردی گفته بودند که ظاهرا این تصمیم «تحت فشار جمهوری اسلامی» و برای پرهیز از برانگیختن حساسیت ایران گرفته شده است.
رستم جهانگیری، سخنگوی ستاد ویژه عملیات حزب دمکرات کردستان ایران به «رادیو زمانه» گفت که نیروهایشان پس از انجام چند عملیات علیه داعش به مقر خود بازگشته‌اند اما «مدرکی نیست که جمهوری اسلامی به اقلیم فشار آورده باشد و ما این را تایید نمی‌کنیم.»
بنا بر اطلاعاتی که در اختیار «زمانه» قرار گرفته،  نیروهای کومه‌له که به جبهه جلولا و خانقین اعزام شده بودند، در میانه راه و طبق تصمیم مقامات اقلیم کردستان، به مقر خود بازگردانده شده‌اند. انور محمدی، مسئول روابط عمومی کومه‌له پیش‌تر به «زمانه» گفته بود که نیروهای این گروه همچنان در حالت آماده باش هستند و توصیه‌ای برای عقب‌نشینی دریافت نکرده‌اند.
