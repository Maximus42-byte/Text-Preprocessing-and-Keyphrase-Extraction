نخست وزیر اوکراین طرح مسکو برای آتش بس در شرق کشورش را رد کرد
تهران - ایرنا - نخست وزیر اوکراین روز چهارشنبه طرح ولادیمیر پوتین رئیس جمهوری روسیه برای آتش بس در اوکراین را تلاشی فریبکارانه از سوی این کشور در جهت فریب جامعه بین المللی قلمداد کرد.
به گزارش خبرگزاری فرانسه از کی یف، آرسنی یاتسنیوک در بیانیه ای که به همین منظور منتشر کرد، گفت: طرح جدید روسیه تلاش دیگری برای فریب جامعه بین المللی و غرب درباره مقاصد واقعی روسیه در آستانه اجلاس ناتو و جلوگیری از تحریم های جدید اتحادیه اروپا علیه مسکو است.
وی تاکید کرد: بهترین طرح برای پایان دادن به جنگ علیه اوکراین تنها یک شرط دارد و آن این است که روسیه نیروهای خود را از خاک اوکراین خارج کند.
اظهارات نخست وزیر اوکراین در حالی مطرح می شود که پیش از این ˈپترو پوروشنکوˈ رئیس جمهوری اوکراین گفته بود او و پوتین درباره طرح صلح در شرق اوکراین به توافق رسیده اند.
پیشنهاد پوتین که در آستانه اجلاس روز پنجشنبه ناتو در ˈولزˈ مطرح شده، قرار است روز جمعه در نشست ˈگروه تماس اوکراینˈ شامل نمایندگان کی یف، شورشیان جدایی طلب، مسکو و سازمان ˈامنیت و همکاری اروپاˈ (OSCE) ، مورد بحث قرار گیرد.
این در حالی است که ناتو قصد دارد یک نیروی واکنش سریع متشکل از هزاران سرباز برای تقویت شاخه نظامی شرقی خود ایجاد کند؛ اقدامی که روسیه می گوید نشانه ای حاکی از خواست ناتو برای تشدید تنش ها با مسکو است.
رییس جمهوری روسیه روز چهارشنبه طرحی هفت ماده ای برای پایان مناقشه مسلحانه در شرق اوکراین اعلام کرد.
پوتین با اشاره به گفت وگوی تلفنی با پوروشنکو همتای اوکراینی خود گفت: به نظرم دیدگاههای ما برای پایان مناقشه در اوکراین به یکدیگر بسیار نزدیک است.
وی گفت: به منظور توقف خونریزی ها و تثبیت اوضاع در مناطق شرق و جنوب اوکراین نخست باید نیروهای اوکراینی و شبه نظامیان هرگونه عملیات نظامی تهاجمی را متوقف کنند.
