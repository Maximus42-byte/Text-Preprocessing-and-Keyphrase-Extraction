آغاز عملیات سراسری "عقاب" در افغانستان
وزارت دفاع افغانستان اعلام کرد، عملیات نظامی "عقاب" را برای جلوگیری از نفوذ مخالفان مسلح در این کشور آغاز کرده‌ است.

به گزارش خبرگزاری دانشجویان ایران (ایسنا)،‌ ژنرال شیر محمد کریمی، رئیس ستاد ارتش ملی افغانستان در نشست نیروهای امنیتی در ولایت ننگرهار به خبرنگاران گفت که این عملیات برای یک سال برنامه ریزی شده و در هماهنگی مشترک با نیروهای پلیس و امنیت ملی در سراسر افغانستان اجرا خواهد شد.

وی گفت که در این اواخر فعالیت مخالفان مسلح در تمام مناطق این کشور بیشتر شده و این عملیات ا�� ولایت ننگرهار در شرق افغانستان آغاز شده است.

به گزارش شبکه خبری بی.بی.سی، ژنرال کریمی به بسته شدن مدارس دینی در کشور پاکستان اشاره کرد و گفت که مخالفان مسلح تلاش دارند تا با ناامن ساختن افغانستان، امتیازاتی را بدست آورند.

وی گفت: به خصوص پس از رویدادهای سیاسی که در قطر پیش‌رو است، مخالفان تلاش دارند به خاطر امتیازگیری، در داخل افغانستان یک دستاورد داشته باشند. هنوز آنها به این مقصد دست نیافته‌اند و انشاالله نخواهند توانست که امنیت را مختل کنند.

ناامنی‌ها در داخل افغانستان در حالی شدت می‌گیرد که طالبان از آغاز عملیات بهاری خود در این کشور خبر داده بود.

دفتر طالبان ��ر قطر نیز به تازگی گشایش یافته است. گشایش این دفتر پیش از آغاز گفت‌وگوهای صلح با مشکلاتی رو به رو شد.

این دفتر با نام "دفتر سیاسی امارت اسلامی افغانستان" و همراه با پرچم سفید طالبان گشایش یافت.

در نخستین واکنش، حکومت افغانستان با نام و برافراشته شدن پرچم طالبان در این دفتر مخالفت کرد. پس از آن تابلو این دفتر برداشته و پرچم طالبان نیز پایین آورده شد.

اما همچنان تنش برای آغاز گفت‌وگوهای صلح در این دفتر بین حکومت افغانستان، طالبان و آمریکا وجود دارد.

این تنش‌ها در حالی افزایش می‌یابد که نیروهای امنیتی افغانستان رهبری کل عملیات‌های نظامی را در ��فغانستان به عهده ��رفتند.

مقام‌های افغان گفته‌اند که به‌زودی دور پنجم (مرحله پایانی) انتقال مسئولیت‌های امنیتی از نیروهای ناتو به نیروهای امنیتی افغانستان آغاز خواهد شد و تا پایان سال ۲۰۱۴ میلادی مسئولیت سراسر افغانستان به نیروهای افغان واگذار خواهد شد.

روند انتقال مسئولیت‌های امنیتی در سال ۲۰۱۱ از ولایت بامیان آغاز شد و تاکنون مسئولیت امنیت بیش از ۷۵ درصد افغانستان به نیروهای افغان واگذار شده است.

قرار است در مرحله پنجم انتقال مسئولیت‌های امنیتی 13 ولایت قندهار، ننگرهار، خوست و پکتیکا در شرق و جنوب افغانستان، تا 18 ماه آینده به نیروهای افغان واگذار شود.

