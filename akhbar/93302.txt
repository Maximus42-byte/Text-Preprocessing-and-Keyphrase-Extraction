بیانیه‌کاخ‌سفید پس‌ از دیدار اوباما با سران‌کنگره
کاخ سفید روز سه‌شنبه اعلام کرد رئیس‌جمهور این کشور در دیدار با سران کنگره به آن‌ها اعلام کرده است که اختیارات کافی برای اقدام نظامی مد نظرش علیه داعش را دارد و در این زمینه نیازی به اخذ مجوز کنگره وجود ندارد.
فارس: «باراک اوباما» رئیس‌جمهور آمریکا روز سه‌شنبه برای بررسی مسئله گروه تروریستی «داعش» و گسترش دامنه اقدام نظامی آمریکا در خاورمیانه، با نمایندگان ارشد کنگره، دیدار کرد.
کاخ سفید با صدور بیانیه‌ای این دیدار را «سازنده» خوانده و افزوده است: «او به سران کنگره گفت که اختیارات لازم را برای انجام مأموریتی که در سخنرانی فردا شب تشریح می‌کند، دارد.»
آمریکا از بیش از یک ماه قبل به بهانه تحرکات گروه تروریستی داعش در نزدیکی شهر «اربیل» مرکز منطقه کردستان عراق، حملات هوایی به مواضع این گروه را آغاز کرده است. اوباما که چندی قبل گفته بود راهبردی برای مقابله با داعش ندارد، قرار است روز چهارشنبه از راهبرد خود برای «رویارویی، تضعیف و نهایتا نابودی» داعش، رونمایی کند.
در روزهای اخیر و با قوت گرفتن احتمال گسترش حملات نظامی آمریکا، برخی از نمایندگان کنگره تأکید کرده‌اند که رئیس‌جمهور آمریکا باید پیش از هر اقدامی، از کنگره مجوز بگیرد.
با این وجود، کاخ سفید در بیانیه خود اشاره‌ای به مجوز نکرده و تنها اعلام کرده است که «رئیس‌جمهور و تیمش به دنبال ادامه رایزنی‌های فشرده با کنگره هستند.»
نشست روز سه‌شنبه با حضور روسا و رهبران اقلیت در مجلس نمایندگان و سنا برگزار شده است. دفتر «جان بینر» رئیس مجلس نمایندگان آمریکا پس از این دیدار با صدور بیانیه‌ای اعلام کرد که وی در نشست با اوباما، از برخی طرح‌های مد نظر او از جمله تقویت نیروهای نظامی عراق و همچنین آموزش مخالفان «میانه‌رو» سوریه حمایت کرده است.
در جریان بیش از سه سالی که از بحران سوریه می‌گذرد، آمریکا اصلی‌ترین حامی تسلیحاتی و دیپلماتیک مخالفان سوری بوده و همچنان نیز اصرار دارد که تنها راه پایان دادن به بحران، تقویت بیش از پیش مخالفان مسلح دولت سوریه است. خانواده «استیون ساتلاف» خبرنگار آمریکایی که دو هفته قبل به دست داعش کشته شد، روز سه‌شنبه با انتقاد از تلاش برای حمایت از گروه‌های تروریستی فعال در سوریه، اعلام کردند که وی دو سال قبل به دست یکی از گروه‌های مورد حمایت آمریکا ربوده و سپس به داعش فروخته شده است.  
