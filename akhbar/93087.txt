پلیس پاکستان با گاز اشک‌آور به مصاف مخالفان دولت رفت
تجمع هزاران نفره مخالفان نواز شریف در برابر مقر  نخست‌وزیر با شلیک گاز اشک‌آور و گلوله مشقی به هم خورد. نواز شریف با متهم کردن ارتش به حمایت از تظاهرکنندگان گفت تسلیم اوضاع نمی‌شود.
Pakistan
مخالفان دولت از دو هفته قبل تاکنون در برابر مقر نخست‌وزیر پاکستان اجتماع کرده‌اند.
تظاهرات مخالفان دولت پاکستان در اسلام‌‌آباد با درگیری میان معترضان و ماموران پلیس همراه شد. خبرگزاری فرانسه گزارش می‌دهد که اجتماع ۸۰۰۰ نفره در برابر مقر نواز شریف با پرتاب گاز اشک‌‌آور و شلیک گلوله مشقی به هم خورد. ده‌ها نفر از جمله چند پلیس در این میان مجروح شده‌اند.
تجمع‌کنندگان خواهان استعفای نخست‌وزیر پاکستان هستند و او را به تقلب در انتخابات پارلمانی ماه ‌فوریه در سال ۲۰۱۳ متهم می‌کنند. خواست کناره‌گیری نواز شریف از چند هفته قبل بالا گرفته اما هم‌چنان او به اعتراضات رو به گسترش علیه خود، بی‌اعتنا مانده است.
اجتماع مخالفان در برابر مقر نخست‌وزیری از ۱۵ اوت آغاز شده و تا روز شنبه ۳۰ اوت، از خشونت به دور مانده بود. تظاهرات کنونی، بزرگ‌ترین چالش دولت پاکستان از زمان روی کار آمدن نواز شریف در ۱۵ ماه پیش محسوب می‌شود.
اکثر تظاهرکنندگان کسانی هستند که طی ۲۴ ساعت و در یک کاروان عظیم، از شهر میلیونی لاهور به اسلام‌آباد آمده‌اند. این کاروان متشکل از هواداران دو حزب «عدالت» و «تحریک عوامی»، روز ۱۴ اوت به راه افتاد و مسیر ۳۰۰ کیلومتری دو شهر را با کامیون و اتوبوس و خودرو پیمود.
رهبران مخالفان، دو تن از چهره‌های مطرح پاکستان هستند: عمران خان، قهرمان ورزش ملی پاکستان (کریکت) و طاهر القدری، روحانی پرطرفداری که پس از سال‌ها زندگی در کانادا به پاکستان بازگشته‌ است. این دو سیاست‌های اقتصادی، نحوه رویارویی با افراط‌گرایان و ناکارآیی دولت شریف در ارائه خدمات عمومی را به چالش می‌کشند.
نواز شریف ارتش را متهم به تنش‌آفرینی کرد
پاکستان از پدیده تروریسم، بیکاری و فقر رنج می‌برد. بسیاری از شهروندان این کشور اعتقاد دارند که نواز شریف، وعده بهبود زندگی آنها را پس از پیروزی در انتخابات ماه مه ۲۰۱۳ به فراموشی سپرد.
نواز شریف از سوی افکار عمومی پاکستان نیز زیر فشار قرار دارد. مردم از او به دلیل اهمال در انجام وعده‌های اقتصادی و اجتماعی و شائبه تقلب در انتخابات پارلمانی سرخورده شده‌اند.
شریف متهم به تقلب در نتیجه انتخابات است
نواز شریف به مخالفان خود وعده داده که موضوع تقلب در انتخابات را از طریق دستگاه قضایی پیگیری کند اما معترضان می‌گویند قضات پاکستان مستقل نیستند و به نفع شریف اعمال نفوذ خواهد کرد.
نخست‌وزیر پاکستان در حالی به تقلب در انتخابات پارلمانی متهم می‌شود که پیروزی حزب مسلم لیگ او در ماه مه ۲۰۱۳ بر آصف علی زرداری، موجب اولین جابه‌جایی یک دولت غیرنظامی با دولت غیرنظامی دیگر شد.
از زمان اعلام استقلال پاکستان در سال ۱۹۴۷، این نخستین مرتبه بود که یک دولت غیرنظامی، قدرت را از طریق انتخابات به دولت بعدی واگذار کرد. نیمی از این زمان را نظامیان بر پاکستان حکومت کرده‌اند و دولت‌های غیرنظامی بارها با کودتای نظامی سقوط کرده و رهبران سیاسی به قتل رسیده‌اند.
ارتش پاکستان به دلیل تصمیم نواز شریف در محاکمه ژنرال پرویز مشرف، رئیس جمهور پیشین این کشور، اختلافاتی جدی با او دارد. نخست وزیر پاکستان، متقابلا جریانی در ارتش کشورش را متهم به پشتیبانی از عمران خان و طاهر القدری می‌کند.
نواز شریف می‌گوید نیروهای مخالف دولت با کمک این جریان، در صدد بی ثبات کردن پاکستان و بسترسازی برای دخالت ارتش در اوضاع و یک کودتا در این کشور هستند.
