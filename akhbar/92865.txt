میشل عون با سیدحسن نصرالله دیدار کرد
نامزد احتمالی جریان ۸ مارس لبنان برای انتخاب رئیس جمهوری، امروز سه‌شنبه با دبیر کل حزب‌الله لبنان دیدار کرد.
فارس: شبکه خبری المنار لبنان اعلام کرد که میشل عون رئیس حزب «جریان آزاد ملی» با دبیر کل حزب الله لبنان امروز دیدار و گفت‌وگو کرد.
المنار اعلام کرد که در این دیدار اوضاع حساس داخلی لبنان و منطقه در سایه فعالیت گروهک‌های تروریستی بررسی شد.
«خطر اسرائیل» و «خطر تکفیریها» نیز دو موضوع مهم این دیدار بوده است که به گفته المنار، در دیدار عون و سید حسن نصرالله بررسی شد. دو موضوعی که سید حسن نصرالله در آخرین سخنان خود به مناسبت هشتمین سالروز پیروزی مقاومت در جنگ ۳۳ روزه سال ۲۰۰۶ (حدود یک ماه گذشته) به تفصیل درباره آنان سخن گفت و دو خطر اصلی منطقه را رژیم صهیونیستی و موج تکفیر در منطقه برشمرد. 
