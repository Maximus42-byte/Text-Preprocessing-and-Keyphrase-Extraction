کري براي بحث در مورد مذاکرات هسته‌اي با ايران با ليبرمن ديدار مي‌کند
وزير خارجه آمريکا روز پنج‌شنبه در پاريس با همتاي اسرائيلي خود ديدار و در مورد موضوعات مختلف از جمله روند مذاکرات هسته‌اي با ايران، گفت‌وگو مي‌کند.
«جان کري» وزير خارجه آمريکا روز پنج‌شنبه با «آويگدور ليبرمن» همتاي اسرائيلي خود ديدار خواهد کرد. طرفين در اين ديدار که در شهر پاريس صورت مي‌گيرد، در مورد موضوعات مختلف از جمله برنامه هسته‌اي و روند مذاکرات با ايران گفت‌وگو مي‌کند.
دور تازه مذاکرات هسته‌اي آخر هفته آينده بار ديگر در شهر وين برگزار خواهد شد. واشنگتن عموما پيش از هر دور مذاکره رايزني‌هايي را با رژيم‌صهيونيستي انجام مي‌دهد.
بر اساس توافق موقتي که آذر ماه پارسال در شهر ژنو به دست آمد، ايران و گروه موسوم به 1+5 بايد تا پايان تير ماه بر سر راهکاري جامع به توافق برسند. هرچند مهلت مذاکرات براي يک دوره 6 ماهه قابل تمديد است، اما مذاکره‌کنندگان مي‌گويند فعلا بر تاريخ پيش‌فرض متمرکز هستند.
آقاي کري روز سه‌شنبه نيز در بروکسل ديداري کوتاه با «کاترين اشتون» مسئول سياست خارجه اتحاديه اروپا و هماهنگ‌کننده 1+5 داشت. آن نشست با هدف بررسي روند مذاکرات هسته‌اي انجام شد.
