اروپا تهدید به تحریم کرد؛ ارزش پول روسیه کم شد
به دنبال تحریم های اقتصادی آمریکا و اتحادیه اروپا، ارزش روبل روسیه از ابتدای سال جاری میلادی تاکنون 12 درصد کاهش یافته است.
ارزش واحد پول روسیه به کمترین میزان رسید.
 
به گزارش عصرایران به نقل از خبرگزاری ها، تهدید اتحادیه اروپا به اعمال تحریم های جدید علیه مسکو باعث شد ارزش واحد پول روسیه (روبل) در برابر دلار آمریکا به کمترین میزان در تاریخ برسد.
 
نگرانی از تاثیر منفی تحریم های جدید اقتصادی اتحادیه اروپا بر اقتصاد روسیه مهمترین دلیل کاهش ارزش پول روسیه است.  
 
بنابراین گزارش، برابری ارزش روبل روسیه در برابر دلار آمریکا در روز دوشنبه به رکورد جدید 37.45 روبل روسیه در برابر یک دلار آمریکا رسید.  
به دنبال تحریم های اقتصادی آمریکا و اتحادیه اروپا، ارزش روبل روسیه از ابتدای سال جاری میلادی تاکنون 12 درصد کاهش یافته است.
 این در حالی که روز جمعه گذشته هر دلار آمریکا در برابر 37.05 روبل روسیه مبادله می شد.
 
سران اتحادیه اروپا روز شنبه گذشته به روسیه مهلت یک هفته ای دادند تا در صورت عدم توقف حمایت ها از جدایی طلبان شرق اوکراین، تحریم های جدیدی را علیه مسکو اعمال کنند.  
 
ولادیمیر پوتین رئیس جمهور روسیه هم گفت که امیدوار است غرب در زمینه اعمال تحریم های بیشتر علیه مسکو، منطقی باشد.
 
سرمایه گذاران نیز هم اکنون در حال نظارت بر بحران اوکراین و اعمال تحریم های جدید از سوی اتحادیه اروپا علیه روسیه هستند.
روز دوشنبه ارتش اوکراینی پس از درگیری های شدید با جدایی طلبان حامی روسیه، کنترل مناطقی در اطراف شهر لوگانسک در شرق این کشور را از دست داد.
اوکراین و غرب، روسیه را متهم می کنند که با حمایت تسلیحاتی از جدایی طلبان شرق اوکراین به بحران در این کشور دامن می زند.
 
همزمان بحران اوکراین و تحریم های روسیه علیه اتحادیه اروپا باعث شد اقتصاد اروپا با مشکلاتی روبه رو شود و تقویت یورو با مانع روبه رو شود. 
