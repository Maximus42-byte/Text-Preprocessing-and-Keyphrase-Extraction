 انصارالله: جنبش انقلابی یمن غافلگیرانه خواهد بود
خبرگزاری تسنیم: عضو ارشد جنبش انصار الله یمن با اشاره به برگزاری تظاهرات گسترده امروز مردم در سراسر این کشور تاکید کرد: جنبش انقلابی یمن افزایش یافته و غافلگیر کننده خواهد بود.
به گزارش گروه بین الملل خبرگزاری تسنیم، "علی العماد" عضو ارشد جنبش انصار الله یمن در گفت‌وگو با شبکه خبری العالم تصریح کرد: مردم انقلابی به درخواست سید عبدالملک الحوثی رهبر جنبش انصارالله از یک هفته پیش تاکنون برای تحقق خواسته ها و مطالبات خود تظاهرات می کنند.
العماد افزود: مردم به خوبی می دانند که نظام حاکم کاملاً به خواسته ها و مطالبات آنها بی تفاوت است و به همین دلیل، اعتراضات را افزایش داده اند.
وی از افزایش تاثیر تظاهرات در آینده خبر داد و گفت: اعتراضات مردمی یمن کاملاً مستقل است و هیچ ارتباطی با خارج ندارد و مردم در این اعتراضات، درپی رساندن خواسته های مشروع خود به مسئولان هستند.
عضو ارشد جنبش انصار الله افزود: دولت یمن ناکارآمد است و به ناتوانی در ریشه کنی فساد اذعان می کند و چاره ای به جز پذیرفتن خواسته های مردم ندارد.
و تاکید کرد: کمیته سازماندهی اعتراضات، تظاهرات گسترده و غافلگیرانه ای برگزار خواهد کرد تا تأثیرات بیشتری داشته باشد.
امروز جمعه مردم مناطق مختلف یمن در راستای سومین مرحله از اعتراضات گسترده بنا به دعوت سید عبدالملک الحوثی رهبر جنبش انصار الله به خیابانها آمدند تا بر لزوم برآورده شدن خواسته های مشروع خود تاکید کنند.
مردم یمن از دو هفته پیش جنبش اعتراضی و مسالمت آمیز خود را برای برآورده شدن سه خواسته اصلی شامل "سرنگونی دولت فاسد، لغو دستور آزادسازی حامل های سوخت و اجرای نتایج کنفرانس گفت وگوی ملی" این کشور آغاز کردند که رهبری این حرکت گسترده مردمی را جنبش انصار الله برعهده دارد.
مذاکرات و رایزنی های برگزار شده بین جنبش انصار الله به عنوان نماینده مردم و نهاد ریاست جمهوری یمن در طول دو هفته اخیر با وجود طرح برخی پیشنهادها به نتیجه نرسید. جنبش انصار الله دور روز پیش در واکنش به طرح کمیته ریاست جمهوری برای حل اوضاع یمن گفت که این طرح خواسته های مردم را برآورده نمی کند و در واقع دور زدن این خواسته ها است.
کمیته ریاست جمهوری یمن در این طرح از تشکیل دولت وحدت ملی ظرف یک هفته سخن گفت که چهار پست کلیدی آن از جمله وزیر دفاع و دارایی را شخص رئیس جمهور انتخاب کند. یکی دیگر از مفاد این طرح کاهش اندک قیمت فرآورده های سوختی بود. جنبش انصار الله در واکنش تاکید کرد: تشکیل دولتی با این شکل همان بازتولید دولت قبلی است و دور زدن مطالبات مردم به شمار می رود.
مردم یمن از روز دوشنبه به دعوت سید عبدالملک الحوثی گام های تدریجی مرحله سوم جنبش اعتراضی خود را برای رسیدن به خواسته هایشان آغاز کرده و در اطراف مقر دولت و وزارتخانه ها در شهر صنعا و ورودیهای این شهر چادر تحصن برپا کرده اند. آنها همچنین بویژه در شهر صنعا تظاهرات می کنند.
کمیته ساماندهی اعتراضات یمن، مردم را به تظاهرات در چند میدان اصلی صنعا در روزهای یکشنبه و دوشنبه هفته آینده و تحصن در این میادین برای اجبار دولت پیشبرد امور یمن به تغییر سیاست های خود فراخوانده است.
رئیس جمهور یمن زیر فشار مردم دو روز پیش دولت باسندوه را برکنار و این دولت را تا تشکیل دولت آینده مامور پیشبرد امور کرد.
