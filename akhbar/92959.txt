با هدف افزایش درآمد ترانزیتی 'فقط مناطق اتمی ایران پرواز ممنوع می‌ماند'
به گفته مقام های ایرانی برای افزایش امنیت هوایی یک مسیر جدید در آسمان ایران از غرب خلیج فارس تا ورودی ترکیه ایجاد شده
محمدعلی ایلخانی، مدیرعامل شرکت فرودگاه های ایران گفته است که با تصویب شورای عالی امنیت ملی، قرار است مناطق پرواز ممنوع ایران به طور چشمگیری کاهش پیدا کند.
ایسنا - خبرگزاری دانشجویان ایران - از آقای ایلخانی نقل کرده است که در حال حاضر ۲۶۱ منطقه ممنوعه پروازی در ایران وجود دارد که با تصویب شورای عالی امنیت ملی و نامه‌نگاری این نهاد با ستاد نیروهای مسلح این محدوده به ۵ منطقه کاهش یابد.
آقای ایلخانی گفته است که "طبق این برنامه تنها مناطق هسته‌ای کشور همچنان ممنوع پرواز خواهند ماند اما پرواز در دیگر مناطق برای شرکت‌های خارجی در ارتفاع ۳۰ هزار پا و برای شرکت‌های داخلی در ارتفاع ۲۸ هزار پا امکان پذیر است."
"در حال حاضر ۲۶۱ منطقه ممنوعه پروازی در ایران وجود دارد که با تصویب شورای عالی امنیت ملی و نامه‌نگاری این نهاد با ستاد نیروهای مسلح این محدوده به ۵ منطقه کاهش یابد"
مدیرعامل فرودگاه های ایران
بخش بزرگی از صنایع اتمی ایران در استان اصفهان در مرکز ایران قرار دارد.
به گفته این مقام مسئول ایرانی کاهش محدوده ممنوعه پروازی از یک سو به گسترش ترافیک هوایی ایران منجر خواهد شد و از سوی دیگر در امنیت و ایمنی پروازها نقش مستقیم خواهد داشت.
مدیرعامل شرکت فرودگاه‌های ایران گفته است که با افزایش تنش‌های سیاسی در اوکراین و عراق، درخواست شرکت‌های هوایی، منجر به رشد ۱۰۰ درصدی رکورد پروازهای عبوری از آسمان ایران منجر شده است.
بعد از سرنگون شدن یک هواپیمای مسافربری خطوط هوایی مالزی بر فراز منطقه‌ تحت کنترل شورشیان در شرق اوکراین، نگرانی‌ها از پرواز هواپیماهای تجاری بر فراز مناطق درگیری افزایش یافته و شرکت‌های هوایی بین‌المللی تلاش می‌کنند مسیرهای جایگزینی را برای این مناطق پیدا کنند.
آقای ایلخانی گفته است که ایران در سال گذشته خورشیدی حدود ۱۲۰ میلیون دلار از محل عبور پروازها درآمده داشته که این رقم در سال جاری افزایش پیدا خواهد کرد.
مدیر عامل شرکت فرودگاه‌های ایران گفته است برای افزایش امنیت هوایی یک مسیر جدید از هفته گذشته در آسمان ایران ایجاد شده که از غرب خلیج فارس تا ورودی به ترکیه ادامه دارد.
