تمهیدات مرزبانی در اربعین
ممنوعیت تردد انفرادی از مرز مهران
جانشین فرمانده مرزبانی ناجا از تشدید کنترل‌های مرزی در ایام منتهی به اربعین حسینی خبر داد و گفت: بر اساس تدبیر فرمانده نیروی انتظامی، تردد انفرادی از مرز مهران ممنوع است.

سردار احمد گراوند در گفت‌وگو با خبرنگار «انتظامی» خبرگزاری دانشجویان ایران (ایسنا)، با اشاره به نزدیکی ایام اربعین حسینی و تمایل شهروندان برای حضور در حرم مطهر امام حسین (ع) و حضرت ابوالفضل (ع)، اظهار کرد: بر این اساس با تدبیر فرمانده نیروی انتظامی، تردد انفرادی از مرز مهران به دلیل اینکه ��مکن است تبعات امنیتی به همراه داشته باشد، ممنوع شده و افرادی که قصد تردد انفرادی به مرز را دارند، باید در مرز مهران با هماهنگی سازمان حج، استانداری و فرمانداری‌ها، کاروان‌هایی 40 تا 50 نفره تشکیل دهند و پس از ساماندهی،‌ به کشور عراق سفر کنند.

وی با بیان اینکه از تردد انفرادی زائران جلوگیری خواهد شد، گفت: تردد در قالب کاروان‌ها، بسیاری از مشکلات را کاهش خواهد داد.

جانشین فرمانده مرزبانی ناجا همچنین از تشدید اقدامات مرزبانی در مرزهای کشور به ویژه مرزهای غربی در ایام منتهی به اربعین حسینی خبر داد و گفت: اقدامات مرزبانی تا پایان بازگشت زائران ادامه خواهد داشت.

همچنین س��هنگ غلامرضا صحرایی، فرمانده هنگ مرزی مهران نیز با بیان اینکه تاکنون بیش از 10 هزار نفر از زائران ایرانی حرم ابا عبدالله‌ الحسین (ع) در پایانه بین‌المللی این شهرستان حضور یافته‌اند، گفت: مرزبانی با همکاری دیگر رده‌های انتظامی و سازمان‌های مرتبط، اقدام به ساماندهی و کنترل تردد این افراد کرده است.

وی از افرادی که قصد عزیمت به عراق را دارند، خواست تا حتما گذرنامه و ویزای این کشور را داشته باشند، چرا که در غیر این صورت از تردد آنان جلوگیری خواهد شد.

فرمانده هنگ مرزی مهران از زائران خواست تا مراقب افراد سودجو و فرصت‌طلب در مبادی مرزی و محدوده شهر مهران باشند و از دست زدن به وسایل مشکوک و بلاصاحب خودداری کنند و در صورت مشاهده موارد مشکوک، آن را به عوامل پلیس اطلاع دهند.

صحرایی همچنین با تاکید بر عدم پذیرش ساک و وسایل همراه افراد غریبه حتی برای چند دقیقه، خاطر نشان کرد: مرزبانی تمامی اقدامات خود را برای تسهیل در ورود و خروج زائران انجام خواهد داد و البته زائران نیز باید با عوامل این یگان همکاری داشته باشند. 

