 نماینده مجلس ایران: عده ای که قصد همکاری با داعش را داشتند شناسایی شدند
یک عضو داعش که پرچم این گروه را در سوریه حمل می کند
حسین نقوی حسینی، سخنگوی کمیسیون امنیت ملی مجلس شورای اسلامی می گوید «سیستم های امنیتی» ایران عده ای را که قصد همکاری با داعش را داشتند، شناسایی کرده است.
خبرگزاری مهر روز سه شنبه به نقل از نقوی حسینی نوشت: «سیستم های امنیتی کشور کلیه فعالیت های خرابکارانه تروریستی و همکاری با داعش را تحت کنترل دارد و تمام افرادی که قصد همکاری با داعش را داشتند شناسایی شده اند.»
پیش از این اخبار تایید نشده ای از تردد برخی با نشان های گروه سنی «دولت اسلامی» یا داعش در برخی مناطق غربی ایران منتشر شده بود.
نقوی حسینی در سخنان خود نگفته است که این افراد چه ملیتی دارند و چه تعدادی هستند. او گفته: «اقدامات این افراد تحت کنترل و نظارت است.»
به گفته سخنگوی کمیسیون امنیت ملی مجلس، «عده ای سعی می‌کنند بازار تحرکات داعش را در کشور داغ کنند.» او گفته دستگاه های امنیتی اقداماتی که در برخی شهرها برای همکاری با داعش انجام می شود را نظارت می کند و «ما به موقع و در زمان خودش اقدام می کنیم.»
این نماینده مجلس گفته کمیسیون امنیت ملی از مقامات امنیتی خواسته تا گزارشی درباره فعالیت برای همکاری با داعش در داخل ایران ارائه کنند.
نقوی حسینی به خبرنگار مهر گفته: «ما اطمینان خاطر داریم هیچ تهدیدی در خارج و داخل برای امنیت کشور ما نیست.»
