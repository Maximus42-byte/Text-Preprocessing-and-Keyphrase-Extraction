وزارت دفاع ژاپن بزرگ‌ترین بودجه نظامی تاریخ این کشور را درخواست کرد

بودجه نظامی ژاپن در طول سه سال گذشته برخلاف سال‌های قبل آن به تدریج افزایش یافته است

وزارت دفاع ژاپن درمیانه افزایش تنش‌ها با چین خواستار تامین بزرگ‌ترین بودجه نظامی شده که تا کنون در این کشور به تصویب رسیده است.


وزیر دفاع ژاپن درخواست کرده بیش از ۴۸ میلیارد دلار به این وزارتخانه اختصاص یابد، که حدود سه و نیم درصد بیشتر از بودجه وزارت دفاع در سال گذشته است.

اگر این بودجه تصویب شود، برای سومین سال پیاپی بودجه دفاعی ژاپن افزایش خواهد یافت در حالی که در سال‌های پیش از آن، هر سال از بودجه دفاعی ژاپن کم شده بود.

قرار است افزایش بودجه صرف تامین هزینه افزایش ناوگان هوایی، هواپیماهای بی‌سرنشین و ناوگان دریایی شود. خرید ۲۰ هواپیمای گشت دریایی و سه هواپیمای بی‌سرنشین از جمله تقاضاهای وزارت دفاع در بودجه پیشنهادی این وزارتخانه است.

ژاپن اخیرا توان نظامی خود را به سوی سواحل جنوب غربی و کشور چین متمرکز کرده است. این دو کشور بر سر مجموعه جزایر دریای شرق چین اختلاف دارند.

ژاپن این جزایر را سینکاکو و چین آن‌ها را دیائویو می‌نامد.

این جزایر تحت کنترل ژاپن است اما از سال ۲۰۱۲ که دولت ژاپن تصمیم گرفت سه جزیره این مجمع الجزایر را از مالکان خصوصی آن بخرد، تنش‌ها میان دو کشور بر سر مالکیت این جزایر به‌طور چشمگیری افزایش یافته است. درباره این جزایرکلیک اینجا بیشتر بخوانید.

چین مدعی مالکیت بر بخش بزرگی از دریای جنوبی چین است

اوایل ماه میلادی جاری وزارت دفاع ژاپن هشدار داده بود که به طور فزاینده‌ای شرایط امنیتی این کشور بحرانی می‌شود.

این اختلاف‌ها باعث شده بودجه نظامی چین هم افزایش پیدا کند. بودجه دفاعی چین دو برابر و نیم بودجه دفاعی ژاپن است.

ژاپن علاوه بر نگرانی از جانب چین، کره شمالی را هم تهدیدی بزرگ برای امنیت خود می‌داند.

شینزو آبه، نخست‌وزیر ژاپن که دسامبر ۲۰۱۲ روی کار آمده است، تمایل بیشتری به افزایش توان نظامی این کشور دارد.

بر اساس قانون اساسی صلح‌جویانه ژاپن، این کشور از استفاده از زور برای حل بحران‌ها منع شده و تنها اجازه دفاع دارد. اما ژوئیه گذشته تغییرات مهمی در کابینه ژاپن به تصویب رسید که بر اساس آن، دست نیروهای نظامی در انجام عملیات‌های برون مرزی باز‌تر خواهد شد.

دولت ژاپن همچنین واردات تسلیحات نظامی را هم آسان‌تر کرده است.

مسئولان امور اقتصادی دولت، پیش از آن‌که بودجه نهایی سال آینده تهیه شود، باید درباره درخواست وزارت دفاع برای افزایش بودجه نظامی تصمیم بگیرند.
