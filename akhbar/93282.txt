مسکو: در صورت تصویب تحریم‌های جدید ضد روسیه، «اقدامات متناسب» اتخاذ می‌کنیم
وزارت خارجه روسیه روز پنج‌شنبه اعلام کرد در صورتی که اتحادیه اروپا و آمریکا تحریم‌های تازه‌ای علیه این کشور تصویب کنند، مسکو تمهیدات متناسبی را در دستور کار قرار می‌دهد.
خبرگزاری فارس: مسکو: در صورت تصویب تحریم‌های جدید ضد روسیه، «اقدامات متناسب» اتخاذ می‌کنیم
به گزارش خبرگزاری فارس، وزارت خارجه روسیه روز پنج‌شنبه اعلام کرد در صورتی که غرب تحریم‌های تازه‌ای علیه مسکو اجرا کند، روسیه اقدامات متناسبی را در دستور کار قرار می‌دهد.
اتحادیه اروپا روز دوشنبه با وجود برقراری آتش‌بس در مناطق شرقی اوکراین، دور تازه‌ای از تحریم‌ها علیه روسیه را تصویب است. امروز سخنگوی نخست‌وزیر انگلیس اعلام کرد که این تحریم‌ها از روز جمعه اجرایی می‌شوند.
همزمان کرملین نیز اعلام کرده است که بسته‌ای از اقدامات تلافی‌جویانه را آماده کرده است که در صورت اعمال تحریم‌های تازه، آن را اجرایی می‌کند. خبرگزاری اینترفکس به نقل از منابعی در دفتر ریاست‌جمهوری روسیه، گزارش داده است که این بسته شامل ممنوعیت واردات خودروهای کار کرده از اروپا و همچنین محدودیت ورود برخی کالاهای مصرفی خواهد بود.
مناطق شرقی اوکراین که ساکنانی عموما روس‌تبار دارند، از 6 ماه قبل و پس از آنکه دولت این کشور تحت فشار معترضان مورد حمایت غرب سقوط کرد، صحنه درگیری‌های خونباری بوده که تاکنون به مرگ بیش از 2600 نفر منجر شده است. اروپا و آمریکا با متهم کردن روسیه به حمایت از استقلال‌طلبان، تاکنون تحریم‌هایی را علیه مسکو اعمال کرده‌اند. استقلال‌طلبان و ارتش اوکراین از روز جمعه آتش‌بس اعلام کرده‌اند، اما بروکسل و واشنگتن اعلام کرده‌اند که تحریم‌های تازه‌ای را علیه روسیه وضع می‌کنند.
«دیمیتری مدودوف» نخست‌وزیر روسیه در هفته جاری تلویحا تهدید کرده بود که ممکن است این کشور در واکنش به تحریم‌های جدید، آسمان خود را به روی پروازهای اروپایی ببندد.
