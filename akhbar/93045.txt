هشدار ارتش عراق نسبت به ارسال بدون مجوز سلاح به کردستان
پیشمرگه‌های کرد با حمایت نیروی هوایی آمریکا توانسته‌اند کنترل بیش از ۸۰ درصد سد موصل را به دست گیرند. هم‌زمان ارتش عراق، کشورهای خارجی را از ارسال هماهنگ‌ نشده تسلیحات برای احزاب کردی برحذر داشت.
ارتش آمریکا عملیات خود علیه گروه «دولت اسلامی» در شمال عراق را گسترش می‌دهد. آن گونه که باراک اوباما اعلام کرد، حملات هوایی علیه مواضع داعش تشدید خواهند شد اما همواره از نظر زمان و دامنه حمله، محدود خواهند ماند.
علت حملات هوایی جدید آمریکا، مبارزه برای بازپس گیری سد استراتژیک موصل بوده است. پیشمرگه‌های کرد با پشتیبانی نیروی هوایی ایالات متحده توانسته‌اند داعش را از ۸۰ درصد مناطق تصرف شده دور کنند و کنترل نسبی سد را به دست گیرند.
مانع اصلی در کنترل کامل سد موصل، تله‌های انفجاری و مین‌هایی عنوان می‌شود که «داعش» در گرداگرد سد کار گذاشته است. با این همه یکشنبه ۱۷ اوت اعلام شد که «دولت اسلامی» توان منفجر کردن سد و عملی ساختن تهدید پیشین خود را ندارد.
حملات ایالات متحده، هدف حراست از مستشاران و پرسنل آمریکایی مستقر در عراق را نیز دنبال می‌کند. باراک اوباما در یادداشتی خطاب به کنگره آمریکا اعلام کرده که از دست دادن کنترل سد موصل، می‌تواند خطری علیه شهروندان آمریکایی از جمله کارکنان سفارت این کشور در بغداد باشد. رئیس جمهور آمریکا تاکید کرده که تشدید حملات هوایی در عراق به درخواست دولت این کشور انجام می‌گیرد.
ناهماهنگی در حمایت تسلیحاتی
هم‌زمان با عملیات هوایی آمریکا، ارتش عراق نسبت به ارسال بدون مجوز سلاح به اقلیم کردستان هشدار داد. ارتش عراق تاکید کرده که کمک تسلیحاتی به کردهای عراقی باید با هماهنگی و توافق دولت مرکزی صورت پذیرد: «نباید به نام شرایط امنیتی کنونی در شمال عراق، حریم هوایی این کشور نقض شود و بدون موافقت و اطلاع دولت مرکزی، سلاح و مهمات به احزاب محلی داده شود.»
این هشدار در حالی داده می‌شود که در مجلس آلمان، بحث بر سر ارسال سلاح به شمال عراق ادامه دارد. جم اوزدمیر، دبیرکل حزب «سبزها» با حمایت تسلیحاتی کردهای عراقی موافق است و دلیل این توافق را «لزوم همکاری آلمان با شرکای اروپایی و آمریکا در مقابله با خطر داعش» می‌داند. اما یورگن تریتین، وزیر سابق محیط زیست آلمان از همین حزب می‌گوید: «بهتر است جلوی قطر را در حمایت تسلیحاتی از داعش بگیریم.»
قطر از اصلی‌ترین حامیان مالی داعش در عراق و سوریه به شمار می‌رود و در عین حال، از خریداران عمده صادرات اسلحه آلمان است.
یورگن تریتین می‌گوید هیچ یک از مدافعان ارسال سلاح به عراق پاسخی برای این پرسش ندارند که اگر تسلیحات مربوطه به دست دیگران بیفتد، چه روی خواهد داد و چه مخاطراتی از نظر نقض گسترده حقوق بشر و فجایع انسانی در کمین منطقه خواهد بود.
