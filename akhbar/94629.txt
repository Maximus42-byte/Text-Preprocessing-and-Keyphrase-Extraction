ای بی سی نیوز خبر داد: نامه 3 صفحه ای قذافی به کنگره آمریکا/ تشریح شرایط دیکتاتور برای مذاکره
منابع آگاه از ارسال نامه سه صفحه ای دیکتاتور لیبی به کنگره آمریکا خبر می دهند که طی آن آمادگی خود را برای مذاکره درباره آتش بس اعلام کرده است. به گزارش خبرگزاری مهر به نقل از خبرگزاری فرانسه، بر این اساس با گذشت بیش از سه ماه از تحولات خونین لیبی این نامه سه صفحه ای از طرف قذافی نوشته شده که در آن به طور عمقی به طرح مسائل پرداخته است.گفته می شود مقامات کنگره آمریکا هم اکنون در حال بررسی مفاد این نامه هستند، اما وزارت امور خارجه آمریکا اعلام کرده که درباره ارسال نامه قذافی تاکنون اخباری را شنیده، اما از نزدیک آن را رویت نکرده اند.
منابع آمریکایی از جمله شبکه ای بی سی نیوز و روزنامه پولتیکو اعلام کردند که این نامه در تاریخ نهم ژوئن (19 خرداد) توسط قذافی نوشته شده و امضای شخص وی با عنوان "معمر قذافی رهبر انقلاب بزرگ" در پایان این دیده می شود.
در این نامه، قذافی آمادگی خود را برای گفتگو با دو مقام ارشد آمریکایی در شرایط مناسب اعلام کرده است. وی گفته است تنها در این صورت به ویرانیها پایان داده و مذاکرات برای یافتن راه حل مسالمت آمیز در لیبی آغاز می شود.قذافی در ادامه گفته است : اروپاییها نباید یک بار دیگر ام�� ما (عربی) را تحت استعمار قرار دهند و لیبی نباید دوباره تقسیم شود.
دیکتاتور لیبی همچنین در این نامه خواستار انجام کمکهای انسان دوستانه به لیبی شده است. دفتر "جان بونر" رئیس کنگره آمریکا نیز اعلام کرده که درباره این نامه شک و تردید وجود دارد، اما در صورتی که واقعیت داشته باشد تنها عاملی دیگر برای نشان دادن ضرورت کنار رفتن قذافی از قدرت است.

