رئیس جمهوری چین سینکیانگ را خط مقدم مبارزه با تروریسم خواند
رئیس جمهوری چین در سفرش به ناحیه ایغورنشین سینکیانگ اعلام کرد که نیروهای پلیس همچون "مشت و خنجر" در مبارزه با تروریسم هستند.

به گزارش خبرگزاری دانشجویان ایران (ایسنا)، به نقل از خبرگزاری رویترز، پس از حمله خونباری که در ماه مارس در شهر کنمینگ رخ داد و در آن 29 نفر کشته شدند، شی جینپینگ، رئیس جمهوری چین میزان هشدارهای خود درخصوص تهدیدهای امنیتی را افزایش داده است.

وی در این خصوص در شهر کاشغر مرکز استان سینکیانگ اظهار داشت: این ناحیه خط مقدم مبارزه با تروریسم و حفظ ثبات اجتماعی است.

وی ضمن بیان اینکه شرایط امنیتی در حال حاضر پیچیده است، گفت که باید در دوران صلح تلاش بیشتری کرد تا در دوران جنگ خون کمتری ریخته شود.

بیشترین ساکنان استان سینکیانگ چین ترک‌های مسلمان اویغور هستند که بسیاری از آن‌ها از کنترل زیاد پکن بر فرهنگ و دین خود ناراضی هستند.

ناآرامی‌های این استان در سال گذشته میلادی جان بیش از 100 نفر را گرفته و به این ترتیب باعث شد که پکن موضعی سخت‌گیرانه‌تر در قبال اویغورها اتخاذ کند.  

