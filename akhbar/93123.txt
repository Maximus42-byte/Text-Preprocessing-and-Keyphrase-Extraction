ارتش اوکراین با کامیون‌های روسی درگیر شد
دولت اوکراین اعلام کرده که نیروهای ارتش این کشور با کامیون‌های مسلح روسیه در شرق اوکراین وارد نبرد شده‌ است. روسیه اعلام کرده بود که یک کاروان دیگر از کمک‌های انسان‌دوستانه به اوکراین می‌فرستد.
این دومین کاروان کمک‌های انسان‌دوستانه است که از سوی روسیه ارسال می‌شود.
مقام‌های امنیتی اوکراین گفته‌اند که نیروهای ارتش این کشور پس از ورود کامیون‌های روسی به دونتسک با آنها درگیر شده‌اند. آنها همچنین گفته‌اند که آتشبار روسیه از داخل خاک این کشور این کامیون‌ها را پشتیبانی می‌کرد.
درگیری‌ها در نزدیکی شهر بندری ماریوپول اتفاق افتاده و به دنبال آن کامیون‌های روسیه در شهر نووازوفسک متوقف شده‌اند. اندری لیسنکو، سخنگوی ارتش اوکراین  این اقدام روسیه را ایجاد جبهه‌ای تازه در بحران شرق اوکراین دانسته است.
وزیر امور خارجه روسیه، سرگئی لاورف گفته  بود که وضعیت زندگی مردم در مناطق بحران زده اوکراین، در حال بد‌تر شدن است.
اوکراین به نخستین کاروان کمک‌های انسان دوستانه روسیه به دلیل احتمال وجود تجهیزات نظامی برای رسیدن به جدایی‌طلبان اجازه ورود نداد. این کاروان آخر هفته گذشته باز گردانده شد. روسیه می‌گوید که نخستین کاروان حاوی ژنراتور، غذا و نوشیدنی بوده است.
مقامات رسمی اوکراین گفته‌اند که روز دوشنبه یک ستون از وسایل نقلیه زره پوش روسیه نزدیک شده‌اند و این می‌تواند جرقه درگیری‌های جدید باشد. این وسایل نقلیه زره‌پوش به مرز جنوب شرقی اوکراین و شهر ماریوپول رسیده‌ بودند.
یکی از جدایی‌طلبان هوادار روسیه با پرچم دونتسک
اوکراین، غرب روسیه را به مسلح کردن شورشیان متهم می‌کنند؛ اتهامی که روسیه آن را رد کرده است. با این حال این چندمین باری است که اخباری مربوط به وسایل نقلیه زره پوش در نزدیکی مرزهای اوکراین منتشر می‌شود.
لئونید ماتیوخین، سخنگوی امنیتی اوکراین به خبرگزاری فرانسه گفته است: «مرزهای اوکراین به وسیله کاورانی متشکل از چندین تانک و زره پوش نقض شده است و ماموران مرزی آن‌ها را متوقف کرده‌اند و نبرد همچنان ادامه دارد.»
قرار است روز سه شنبه روسای جمهور اوکراین و روسیه در پایتخت بلاروس برای گفت‌و‌گو درباره بحران اخیر با هم گفت‌و‌گو کنند.
آقای لاورف گفته  بود که روز یکشنبه به وزارت امور خارجه اوکراین یاداداشتی فرستاده و در آن ارسال کاروان کمک‌های انسان‌دوستانه را اطلاع داده است. او روز دوشنبه در یک کنفرانس خبری گفت: «وضعیت انسانی در اوکراین نه تنها بهتر نشده که مدام در حال بد‌تر شدن است.»
او افزوده بود:«ما می‌خواهیم در روزهای آینده درباره دومین کاروان کمک‌های انسان دوستانه به توافق برسیم.»
بنا بر اعلام مقامات اوکراینی، ۳۹زره پوش از سمت اوکراین به ماریوپول رسیده‌ بودند که پرچم جمهوری دونتسک را حمل می‌کردند.
لاورف درباره ستون‌های زره پوش گفته بود که چیزی در این زمینه نشنیده است، اما  همواره اطلاعات نادرستی درباره مداخلات روسیه منتشر می‌شود.
سرگئی لاورف، وزیر امور خارجه روسیه
وزیر امور خارجه روسیه همچنین درباره دیدار روز سه شنبه با رئیس جمهوری اوکراین گفته بود: «ما برای مذاکره و کمک به اوکراینی‌ها برای توافق بین خودشان آماده‌ایم، تا جایی که به نتیجه برسیم.»
او در مورد گرداندن سربازان اوکراینی توسط شورشیان در شهر دونتسک گفت: «من تصاویر این جریان را دیده‌ام و در آن چیزی که بتوان آن را تحقیرآمیز نامید وجود نداشت.»
خشونت‌ها در اوکراین شرقی در ماه آوریل زمانی آغاز شد که جدایی طلبان هوادار روسیه در دونتسک و لوهانسک خواهان جدایی از کیف شدند. شبه جزیره کریمه نیز در ماه مارس از اوکراین اعلام استقلال کرد.
در ماه‌های اخیر بیش از دو هزار نفر در نبرد میان دولت اوکراین و جدایی طلبان کشته و ۳۳۰هزار نفر آواره شده‌اند.
