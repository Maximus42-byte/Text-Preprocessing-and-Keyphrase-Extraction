اقدامی برای اعتماد زایی: نصب دوربین روی لباس پلیس آمریکا
طبق گزارش خبرگزاری آسوشیتد پرس تعداد پرسنل پلیس آمریکا که متقاضی دریافت و استفاده از دوربین روی لباس هایشان هستند، رو به افزایش است. از هر 6 پلیس آمریکا یک پلیس روی لباس خود دوربین حمل می کند.
مقامات پلیس شهر فرگوسن در ایالت میسوری آمریکا از نصب دوربین روی لباس پلیس ها به هنگام گشت زنی آنها در شهر به عنوان اقدامی برای اعتمادزایی بیشتر با شهروندان خبر دادند.
به گزارش عصر ایران به نقل از شبکه خبری " ای بی سی "آمریکا مقامات پلیس فرگوسن می گویند از روز شنبه بیش از 50 دوربین روی لباس پلیس این شهر نصب شده است تا به هنگام گشت زنی از آن استفاده شود.
این اقدام 3 هفته پس از قتل یک جوان سیاه پوست از سوی یک افسر پلیس سفید پوست صورت گرفت که منجر به اعتراضات گسترده شهروندان فرگوسن شد. رییس جمهور آمریکا در پی این واقعه به مردم فرگوسن وعده اجرای عدالت و بازبینی در برخی مقررات پلیس را داده بود.
این دوربین ها از سوی دو شرکت تولید دوربین های مدار بسته به پلیس فرگوسن اهدا شده است و به گفته یکی از این شرکت ها هدف از این اقدام به این امید  است که تحقیقات درباره پرونده قتل " مایکل براون" جوان 18 ساله سیاه پوست با شفافیت بیشتر همراه باشد.
تام جکسون فرمانده پلیس فرگوسن با اشاره به اینکه نصب این دوربین ها از روز شنبه روی لباس 50 پلیس این شهر با استقبال آنها همراه شده است ، افزود: نیروهای پلیس تمرین می کنند تا به نحوه استفاده از این ابزار جدید عادت کنند.
اقدامی برای اعتماد زایی: نصب دوربین روی لباس پلیس آمریکا
طبق اعلام شرکت "سیفتی ویژن" یکی از شرکت های اهدا کننده دوربین به پلیس ، این دوربین ها قادر است یک شیفت کاری 8 ساعته را ضبط کند و به مرکز کنترل بی سیم پلیس متصل است.
طبق گزارش خبرگزاری آسوشیتد پرس تعداد پرسنل پلیس آمریکا که متقاضی دریافت و استفاده از دوربین روی لباس هایشان هستند، رو به افزایش است. از هر 6 پلیس آمریکا یک پلیس روی لباس خود دوربین حمل می کند.
با توجه به روایت های مختلفی که درباره شلیک پلیس به سمت مایکل براون وجود دارد ، به نظر می رسد نصب دوربین روی لباس پلیس بیشتر برای ثبت و مستند سازی وقوع موارد احتمالی در آینده باشد.
شاهدان عینی و دوستان مایکل براون می گویند او پیش از شلیک پلیس به نشانه تسلیم دستش را روی سرش برده بود اما پلیس می گوید بین او و مامور پلیس درگیری  ایجاد شده و براون پلیس را از ناحیه گردن مضروب کرده است.
پس از قتل مایکل براون ناآرامی های گسترده ای در شهر فرگوسن در منطقه سنت لوییس ایالت میسوری آمریکا به وقوع پیوست و در جریان ناآرامی ها یک مرد سیاه پوست دیگر نیز کشته شد.
پلیس برای متفرق کردن معترضان تعدادی از آنها را دستگیر و از گاز اشک آور استفاده کرد.
