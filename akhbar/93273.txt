موافقت سران ناتو با افزایش بودجه این سازمان تا ۱۰ سال آینده
خبرگزاری تسنیم: رهبران ناتو در نشست امروز جمعه خود با متوقف شدن روند نزولی هزینه‌های نظامی و دستیابی به هدف مربوط به ارتقای سطح هزینه‌های نظامی تا ۲ درصد تولید ناخالص داخلی کشورهای عضو به توافق رسیدند.
به گزارش گروه بین الملل خبرگزاری تسنیم به نقل از رویترز، رهبران ناتو در نشست ولز سرانجام به توافق رسیدند تا میزان هزینه های نظامی خود را تا ده سال آینده افزایش داده و به 2 درصد تولید ناخالص داخلی برسانند.
بر اساس این گزارش کشورهای عضو ناتو مثل انگلیس و آمریکا که هم اکنون به این هدف دست یافته اند همچنان بودجه نظامی خود را در سطح 2 درصد تولید ناخالص داخلی حفظ خواهند کرد.
رهبران ناتو در پایان نشست خود با انتشار بیانیه ای تاکید کردند: کشورهایی که سهم هزینه های دفاعی در تولید ناخالص داخلی آنها کمتر از این سطح است هرگونه کاهش هزینه های دفاعی را متوقف خواهند کرد و برای دستیابی به هدف افزایش هزینه های نظامی تا 2 درصد تولید ناخالص داخلی تلاش می کنند.
آمریکا فشار زیادی را بر کشورهای عضو ناتو وارد می کند تا جلوی کاهش هزینه های دفاعی خود را گرفته و این هزینه ها را افزایش دهند.
خبر دیگر اینکه آلکساندر گروشکو نماینده روسیه در ناتو نیز در مصاحبه با شبکه 24 تلویزیون روسیه تاکید کرد: ناتو از بحران اوکراین به عنوان بهانه ای برای افزایش حضور در مرزهای روسیه استفاده می کند.
وی در ادامه تصریح کرد: روسیه نه تنها از بحران اوکراین استفاده می کند تا روابط خود با کی یف را تقویت کند بلکه حضور خود در مرزهای روسیه را نیز افزایش داده است.
این مقام ارشد روسی افزود: ناتو جایگاه خود به عنوان یک بازیگر مهم جهانی را پس از لغو همکاری با روسیه در افغانستان و مقابله با تروریسم و دزدی دریایی تضعیف کرده است. ناتو قادر به حل هیچ مساله ای به تنهایی نخواهد بود و علاوه بر این تلاش هایی که از سوی ناتو به تنهایی انجام شده تنها تاثیر منفی بر اوضاع داشته است.
گروشکو گفت: روسیه حاضر به همکاری با ناتو است اگر این سازمان منافع ملی مسکو را در نظر بگیرد.
