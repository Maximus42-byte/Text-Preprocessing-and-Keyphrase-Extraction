استقرار یک ناوچه و 1000تفنگدار آمریکا در ساحل لیبی
 آمریکا برای تخلیه احتمالی اعضای سفارتش در طرابلس، یک ناوچه جنگی خاکی آبی حامل هزار تفنگدار دریایی (مارینز) و چند فروند بالگرد در نزدیک سواحل لیبی مستقر می کند.

به گزارش روز پنجشنبه پایگاه خبری شبکه العالم، یک مقام نظامی آمریکا به خبرگزاری فرانسه گفت: ناوچه پاتان در روزهای آتی به منطقه خواهد رسید اما این فقط یک اقدام احتیاطی با هدف تخلیه اعضای سفارت در صورت بدتر شدن اوضاع لیبی است.

وزارت خارجه آمریکا هفته گذشته اعلام کرد که سفارتش در طرابلس به رغم حمله نظامی خلیفه حفتر سرلشگر بازنشسته به شبه نظامیان تندرو به طور طبیعی فعالیت می کند.

250 تفنگدار دریایی آمریکا، هفت فروند هواپیمای اسپرای و سه فروند هواپیمای ترابری در پایگاه سیگونلا در جزیره سیسیل به منظور کمک به تخلیه احتمالی مستقر هستند.

تدابیر احتیاطی مزبور به دنبال شوک ناشی از حمله 11 سپتامبر 2012 (شهریور 1391) به کنسولگری سفارت آمریکا در بنغازی که به کشته شدن سفیر آمریکا و سه نفر از معاونانش منجر شد، اتخاذ شده است.

برخی مناطق بنغازی به تازگی توسط هواپیماهای وابسته به حفتر که زمانی فرمانده نیروی زمینی لیبی بود، بمباران شد.

در این حمله، منطقه سیدی فرج که گفته می شد انبارهای سلاح، مخفیگاههای گروههای تندرو، پایگاه گروه 17 فوریه و پایگاههای گروه انصار الشریعه بوده است، مورد هدف قرار گرفت و پس از آن صدای ضد هوایی و چند انفجار شنیده شد.

رسانه های گروهی لیبی به نقل از محمد حجازی، سخنگوی نیروهای حفتر، خبر حمله هوایی هواپیماهای جنگی لیبی را به آنچه مراکز تروریسم و افراط گرایی در بنغازی نامیدند، تایید کردند.
