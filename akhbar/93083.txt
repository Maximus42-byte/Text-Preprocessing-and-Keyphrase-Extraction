درگیری‌ها در لیبی بیش از ۵۰ کشته برجا گذاشت
به گزارش رویترز، لیبی در دو هفته اخیر صحنه شدیدترین خشونت‌ها از زمان سقوط معمر قذافی به این سو بوده، و به نظر می‌رسد دولت مرکزی توان برقراری نظم در کشور را ندارد.
ساختمانی در نزدیکی فرودگاه بین‌المللی طرابلس که بر اثر بمباران تخریب شده است - قصر بن غشیر، ۴ امرداد ۱۳۹۳
درگیری‌هایی که از شنبه شب میان شبه‌نظامیان اسلامگرا با ارتش لیبی در شهر بنغازی در شرق آن کشور آغاز شد و تا بامداد یکشنبه ادامه یافت، دست کم ۳۶ نفر کشته شدند که بیشتر آنها غیرنظامی بودند.
دولت لیبی می‌گوید شمار کشته‌شدگان در طرابلس پایتخت و بنغازی در دو هفته گذشته از مرز ۱۵۰ نفر گذشته است. ادامه درگیری‌ها، بویژه در پایتخت و اطراف فرودگاه بین‌المللی لیبی، موجب شد که ایالات متحده و چند کشور دیگر دیپلمات‌های خود را از آن کشور خارج کنند.
در شهر طرابلس، در جریان درگیری دو طرف بر سر فرودگاه بین‌المللی، یک راکت به خانه‌ای اصابت کرد که ۲۳ کارگر مصری در آن ساکن بودند و بنابر گزارش‌ها، همه ساکنان آن خانه جان باختند.
یک پزشک در بنغازی به خبرنگار رویترز گفت شبه‌نظامیان در محل درگیری بیمارستان‌های خود را دارند، و افرادی که به بیمارستان‌های معمولی منتقل می‌شوند، غالباً غیرنظامی‌اند.
به گزارش رویترز، لیبی در دو هفته اخیر صحنه شدیدترین خشونت‌ها از زمان سقوط معمر قذافی در سال ۱۳۹۰ به این سو بوده، و به نظر می‌رسد دولت مرکزی توان برقراری نظم و آرامش در کشور را ندارد.
ایالات متحده روز شنبه سفارت خود در طرابلس را تخلیه کرد و دیپلمات‌های شاغل در آن را در میان تدابیر شدید امنیتی به تونس، در همسایگی لیبی منتقل کرد.
کاروان کارکنان سفارت بریتانیا، که بر اساس تصمیم مشابهی در حال خروج از طرابلس به سوی مرز تونس بودند، هدف گلوله افراد مسلح قرار گرفت که قصد ربودن آنها را داشتند. یک مقام سفارت بریتانیا روز یکشنبه اعلام کرد به هیچ کدام از آنها آسیبی نرسیده، اما خودروهایشان آسیب دیده است.
درگیری‌ها در بنغازی با شدت بیشتری از پایتخت و دیگر نقاط همچنان ادامه دارد. یک عضو نیروهای ویژه ارتش لیبی به خبرگزاری رویترز گفت در درگیری‌های امروز، هواپیماهای ارتش مواضع شورشیان وابسته به انصارالشریعه و یک گروه دیگر در آن شهر را هدف قرار دادند.
متحدان غربی لیبی بیم از آن دارند که این کشور عضو اوپک میان دو گروه شبه‌نظامی رقیب و متحدان سیاسی آنها تقسیم شود.
فرستاده ویژه اتحادیه عرب به لیبی، ایالات متحده و کشورهای اروپایی نگرانی خود را از اوضاع کنونی لیبی اعلام کرده و گفته‌اند لیبی وارد «مرحله بحرانی» شده، و خواستار آتش‌بس فوری میان گروه‌های شبه نظامی رقیب در آن کشور شده‌اند.
پارلمان جدید لیبی در خرداد ماه انتخاب شد و دولت‌های غربی امیدوارند با شروع به کار پارلمان در هفته آینده، طرفین درگیر در جنگ بتوانند به یک توفق سیاسی برسند.
اما با گذشت سه سال از سقوط معمر قذافی، گذار لیبی به سوی دموکراسی با موانع عمده‌ای روبرو شده که ناشی از کشمکش سیاسی داخلی و خشونت‌های شبه‌نظامیان بوده است. گروه‌های مسلح برای فشار آوردن بر دولت صنایع نفتی را هم هدف قرار داده‌اند.
