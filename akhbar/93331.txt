عراق به دنبال خرید هواپیماهای بدون سرنشین از آمریکا
هوشیار زیباری وزیر خارجه عراق در سفر به آمریکا تلاش می کند هواپیماهای بدون سرنشین برای استفاده علیه تروریسم از این کشور خریداری کند.
به گزارش پایگاه خبری بانکداری الکترونیک،به نقل از  "هشت صبح" به نقل از پایگاه خبری صوت العراق، این در حالی است که آمریکا نگران است از این هواپیماها در سوریه و علیه شهروندان این کشور استفاده شود.
"ولید فارس" مشاور کنگره آمریکا در امور تروریسم و خاورمیانه در این باره اعلام کرد در واشنگتن بحث جدی و عمیقی در مورد این قرارداد وجود دارد.
وی افزود: برخی از اعضای کنگره، دولت آمریکا را تشویق می کنند در راستای کمک به عراق در مبارزه با تروریسم و در سایه عملیات های القاعده و دیگر گروه های تندرو در این کشور،
به بغداد هواپیماهای آپاچی فروخته شود.
فارس افزود: از سوی دیگر برخی از اعضای کنگره نیز به شدت از فروش هر گونه سلاح به دولت کنونی عراق نگران هستند.
از نظر این مشاور کنگره آمریکا، یکی از دلایل نگرانی های واشنگتن استفاده از این تجهیزات نظامی و تسلیحات علیه شهروندان غیرنظامی است.
وی همچنین تاکید کرد یک دغدغه دیگر وجود دارد و آن این است که این تسلیحات ممکن است در سوریه استفاده شود. این نگرانی ممکن است مانع اجرای این قرارداد شود. برخی در آمریکا معقتدند به دلیل وجود روابط صمیمی میان دولت های بغداد و دمشق در صورت نیاز ممکن است این تسلیحات آمریکایی در سوریه نیز استفاده شود.
دولت عراق همچنین اعلام کرده است که به کمک آمریکا در زمینه شناسایی و تحلیل اطلاعاتی - امنیتی نیاز دارد و همین دلیل به دنبال دریافت هواپیماهای بدون سرنشین از آمریکا با هدف مقابله با تهدیدات تروریستی برای کمک به ارتش عراق است.
وزیر خارجه عراق با تاکید بر بی طرفی کشورش در مسئله بحران سوریه گفته است: می توان شمار معینی از مشاوران و کارشناسان آمریکایی در زمینه مبارزه با تروریسم را در عراق مستقر کرد تا به ارتش این کشور در مقابله با حملات تروریستی کمک کنند.
جان کری وزیر خارجه آمریکا هم عراق را هم پیمان مهم و اصلی واشنگتن توصیف کرده است.
