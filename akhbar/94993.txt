يديعوت آحارونت: ايران و آمريکا در حال توافقي هستند که به ضرر اسرائيلي هاست
يکي از روزنامه هاي اسرائيلي نوشت مذاکرات هسته اي ايران و 1+5 به توافقي منجر مي شود که ضرر اسرائيلي ها خواهد بود.
، "الکس فيشمن" تحليلگر مسائل نظامي در روزنامه اسرائيلي يديعوت آحارونت در مقاله اي نوشت: ايران و کشورهاي 1+5 پشت پرده، در حال کار بر سر متن يک توافق مشخص هستند. توافقي که بايد نگراني اسرائيل را برانگيزد. اين توافق، شامل نظارت جدي بر برنامه اتمي ايران است. البته اين نظارت به مرور و در مدت چند سال، برداشته مي شود. دو طرف برغم حرکت در مسير کسب توافق، به ديگران نشان مي دهند که بر مواضع خود اصرار و پافشاري مي کنند.
مشاور امنيت ملي و وزير دفاع آمريکا به تازگي به اسرائيل سفر کردند تا به مقامات اسرائيلي درباره موشک هاي ايراني اطمينان بدهند. آنها وعده داده اند واشنگتن در مسئله موشک هاي ايران، عقب نشيني نخواهد کرد. مذاکرات هسته اي هم به دليل موضوع موشک هاي ايران، شکست نخواهد خورد.
وي اضافه کرد: هنگامي که در مذاکرات اخير در وين، موضوع موشک ها مطرح شد ايراني ها تحت تاثير قرار نگرفتند. آنها مي دانند و برايشان شفاف است همانطور که براي آمريکايي ها هم شفاف و واضح است که هيچ معيار و شاخص بين المللي وجود ندارد که براساس آن، قدرت هاي جهاني بتوانند با استناد به آن از توسعه موشک هاي بالستيک ايران جلوگيري کنند. چون اين معيارها وجود ندارد دستگاه هايي نظارت بين المللي براي جلوگيري از توليد موشک ها هم وجود ندارد.
تهيه و تدوين معيار و شاخص هاي بين المللي جديد و ايجاد سازماني براي نظارت بر موشک ها در جهان به مانند يک "آژانس" ممکن است سال هاي زيادي طول بکشد. ايراني ها هم اکنون نيز به طور داوطلبانه هيچ تمايلي براي دست برداشتن از توليد و توسعه موشک هاي خود ندارند.
اين تحليلگر اسرائيلي ادامه داد: شکست يا موفقيت در کسب توافق هسته اي با ايران به يک مسئله محوري يعني "غني سازي اورانيوم در ايران" مربوط است. اين موضوع براي همه طرف هاي مذاکرات واضح است.
آمريکايي ها اين موضوع را درک مي کنند که هيچ قدرت و توانايي براي نابودي کامل برنامه هسته اي ايران ندارند به همين دليل آنها تلاش مي کنند حداقل از شدت برنامه هسته اي ايران بکاهند و فعاليت هاي هسته اي ايران را براي سال هاي طولاني تحت نظارت شديد قرار بدهند.
وي افزود: طرف آمريکايي چند هفته پيش به ايراني ها پيشنهادي ارائه کرد که بر اساس آن نظارت جدي و همه جانبه اي به مدت 20 سال بر تاسيسات هسته اي ايران اعمال شود. ايراني ها در مقابل تنها با يک سال موافقت کردند. آمريکايي ها پس از آن با عقب نشيني، مدت 12 سال را پيشنهاد کردند و ايراني ها هم در مقابل، 6 سال را مطرح کردند.
پيش بيني مي شود در نهايت دو طرف مذاکرات، بر سر زمان 9 تا 10 سال به توافق برسند. دو طرف قطعا درباره تعداد سال هاي نظارت جدي بر تاسيسات هسته اي ايران به توافق خواهند رسيد.
تا آن موقع يعني تا 7 تا 8 سال آينده همه تحريم هاي ايران نيز از ميان خواهد رفت و تهران هر آنچه را که بخواهد مي تواند انجام بدهد. در آن مقطع بايد تصميم گرفت که آيا بايد گذاشت ايران هر آنچه را که دوست دارد انجام بدهد يا اينکه دوباره به خانه اول بازگرديم و دوباره تهديد به تحريم و اقدام نظامي.
در اين مقاله يديعوت آحاورنت آمده است: مهمترين موضوعات در اين مذاکرات، تعداد سانتريفيوژهاي غني سازي اورانيوم در ايران و نوع آنها، تعداد تاسيسات و مراکز غني سازي، مقدار مواد غني شده و موارد استفاده آن و امکان ارائه مجوز توسعه نسل هاي جديد سانتريفيوژها به ايران است.
