آمریکا، روسیه را تهدید به حمله نظامی کرد     
 به گزارش پایگاه اطلاع رسانی شبکه خبر ، جان کری وزیر امور خارجه آمریکا روز یکشنبه در مصاحبه ای با شبکه " ای بی سی " این کشور، گفت : همه گزینه ها علیه روسیه روی میز است؛ از تحریم های اقتصادی گرفته تا اقدام به عملیات نظامی در صورتی که شرایط اقتضا کند.

جان کری روسیه را تهدید به حمله نظامی کرد
این اولین بار پس از جنگ جهانی دوم است که یک مقام بلند پایه آمریکایی ، روسیه را تهدید به حمله نظامی می کند.
وزیر خارجه آمریکا افزود: همه جهان امیدوار است که حوادث اوکراین شاهد تنش مرتبط با مواجهه نظامی نشود اما پوتین رئیس جمهور روسیه نمی تواند در زمان حاضر مانند قرن نوزدهم رفتار کند و با دولت اوکراین به بهانه های مبهم و واهی بجنگد. لذا روسیه باید به روند دموکراتیکی که منجر به خلع یانکوویچ و تشکیل دولت جدید اوکراین شد، احترام بگذارد.

اخراج احتمالی روسیه از گروه هشت
وزیر امور خارجه آمریکا همچنین در هشداری صریح به روسیه اعلام کرد اگر این کشور به تهاجم خود به منطقه خودگردان کریمه در جنوب اوکراین ادامه دهد، ممکن است جایگاه خود را در گروه هشت ( متشکل از هشت قدرت اقتصادی ثروتمند جهان) از دست بدهد.

حضور نیروهای روسیه شبه جزیره کریمه
جان کری همچنین به مسکو هشد����ر دارد در صورتی که نیروهایش را از کریمه خارج نکند، با انزوای اقتصادی و تحریم های بین المللی مواجه خواهد شد.
وی تاکید کرد ولادیمیر پوتین، رئیس جمهوری روسیه (میزبانی) نشست سران گروه هشت را در شهر سوچی از دست خواهد داد و حتی در صورت ادامه (حضور نظامی در کریمه)، دیگر در میان گروه هشت باقی نخواهد ماند.
پس از آن که فرانسه و انگلیس از تصمیم خود مبنی بر شرکت نکردن در نشست سران هشت قدرت اقتصادی برتر جهان در شهر سوچی خبر دادند، واشنگتن نیز اعلام کرد تصمیمی مشابه خواهد گرفت.
حضور نیروهای روسیه در شبه جزیره کریمه

در این حال برخی دیگر از کشورهای غربی هم با ابراز خشم خود از اقدامات روسیه در اوکراین به تهدید مسکو روی آورده اند .
وزیر امور خارجه کانادا مداخله نظامی روسیه را در بحران اوکراین تهاجمی به شیوه شوروی سابق توصیف کرد.
جان برد، وزیر امور خارجه کانادا در گفت و گو با شبکه تلویزیونی "گلوبال نیوز" گفت: "اقدام رئیس جمهور روسیه در تصرف کشور اوکراین از تهاجم نظامی به شیوه اتحاد جماهیر شوروی چیزی کم ندارد."
رئیس دستگاه دیپلماسی کانادا همچنین در کنفرانس مطبوعاتی خود در تورونتو، اضافه کرد در صورتی که روسیه به نادیده گرفتن خواسته مشترک جامعه جهانی ادامه دهد، تحریمهایی علیه این کشور وضع خواهد شد.
دیوید کامرون ، نخست وزیر انگلیس هم روز یکشنبه به ولادیمیر پوتین رئیس جمهور روسیه هشدار داد اگرکرملین موضع خود را در خصوص اوکراین تغییر ندهد روسیه بهای سنگینی خواهد پرداخت.  
سخنگوی رسمی نخست وزیری انگلیس گفت : کامرون با باراک اوباما رئیس جمهور آمریکا درباره اینکه رفتار روسیه درخصوص اوکراین غیرقابل قبول است اتفاق نظر دارد.
وزیر امور خارجه آلمان هم روز یکشنبه ضمن ابراز بدبینی در خصوص اخراج احتمالی روسیه از گروه هشت، خواستار کاهش تنش ها در خصوص اوکراین و برقراری آرامش در این کشور شد.
فرانک والتر اشتاینمایر، وزیر امور خارجه آلمان، روز یکشنبه در گفتگو با بزرگ ترین شبکه تلویزیون سراسری آلمان، ای آر دی ARD �� تاکید کرد: "  گروه هشت تنها جایی است که ما غربی ها می توانیم به طور مستقیم با روس ها گفتگو کنیم بنابراین نباید این دریچه را نیز به روی خود ببندیم. "
وزیر امور خارجه آلمان این مطلب را در پاسخ به سوالی درباره احتمال اخراج روسیه از گروه هشت که جان کری، وزیر امور خارجه آمریکا از آن سخن به میان آورده است، بیان کرد.
 

ناتو از روسیه خواست نیروهایش را از اوکراین خارج کند
همزمان نمایندگان کشورهای عضو سازمان پیمان آتلانتیک شمالی (ناتو) هم از روسیه خواستند ضمن خارج کردن نیروهایش از اوکراین، از مداخله بیشتر در امور این کشور خودداری کند .
دبیر کل ناتو از روسیه خواست نیروهایش ��ا از اوکراین خارج کند

دبیرکل این ائتلاف نظامی یکشنبه پس از هفت ساعت گفتگو در بروکسل ضمن اعلام این درخواست گفت : " ما افزایش تدریجی حضور نظامیان روسی را در کریمه محکوم می کنیم . "
" آندرس فوگ راسموسن "  دبیرکل ناتو خطاب به خبرنگاران گفت: "  ما از روسیه می خواهیم به همه تعهدات بین المللی اش پایبند باشد و با بازگرداندن نیروهایش به پایگاه هایشان، از هرگونه مداخله در دیگر نقاط اوکراین خودداری ورزد. "

به گزارش خبرگزاری آلمان از بروکسل، نمایندگان کشورهای عضو ناتو  می گویند آنها قصد دارند  از طریق شورای «ناتو - روسیه» با مسکو وارد گفتگو شوند.
 

نشست ویژه وزیران خارجه اتحادیه اروپا برای بررسی اوضاع اوکراین ، امروز
این در حالیست که نشست ویژه وزیران امور خارجه 28 کشور عضو اتحادیه اروپا برای بررسی اوضاع اوکراین قرار است امروز دوشنبه در بروکسل برگزار شود.
کاترین اشتون مسئول سیاست خارجی اتحادیه اروپا پیش از این قرار بود سوم تا پنج مارس از اوکراین دیدار کند که به خاطر شرکت در این نشست ، سفرش را به اوکراین به تعویق انداخت.
مذاکرات شش ساعته روز یکشنبه نمایندگان شورای آتلانتیک شمالی (NAC) به کشورهای عضو اتحادیه اروپا کمک کرده است تا در نشست روز دوشنبه در سطح وزیران، مواضع شان را تبیین کنند. نمایندگان بیشتر کشورهای اتحادیه اروپا و همچنین امریکا، کانادا و ترکیه در نشست (NAC) حضور یافتند.
 

پوتین در گفتگویی تلفنی با مرکل از اقدامات کشورش دفاع کرد
با افزایش خشم غرب از حضور روسیه در شبه جزیره کریمه در اوکراین ، رئیس جمهور روسیه در گفتگویی تلفنی با صدر اعظم آلمان از اقدامات و موضع گیری های کشورش در اوکراین دفاع کرد.

پوتین در گفتگویی تلفنی با مرکل از اقدامات کشورش دفاع کرد
مقامات کاخ کرملین در بیانیه ای که از طریق پایگاه اینترنتی مربوط به خود منتشر کرده بودند به گفتگوی تلفنی میان پوتین و مرکل اشاره و بر این نکته تأکید کردند که پوتین در اظهارات خود توجه مرکل را به سوی تهدیدات بی امان و پایان ناپذیر از طریق ��عمال خشونت علیه شهروندان روس و همه مردم روس-زبان جلب کرده است. طبق این بیانیه، رئیس جمهور روسیه در اظهارت خود تأکید کرده است که اقداماتی که تاکنون  روسیه صورت داده است ، " کاملاً مناسب و شایسته " بوده است.

پوتین پیشنهاد تشکیل گروه تماس را پذیرفت
دولت آلمان هم پس از این گفتگوی تلفنی میان رئیس جمهوری روسیه و آنگلا مرکل، صدر اعظم آلمان، اعلام کرد : پوتین پیشنهاد مرکل را در مورد بحران اوکراین پذیرفت.
دولت آلمان روز یکشنبه اعلام کرد ولادیمیر پوتین، رئیس جمهوری روسیه با پیشنهاد صدر اعظم آلمان مبنی بر تشکیل گروه تماس برای گفت و گو میان طرفین درگیر در بحران اوکراین موا��قت کرده  است.
 

جدایی فرمانده نیروی دریایی اوکراین از مقامات کیف
در این حال ، نخست‌ وزیر دولت خود مختار "کریمه" تاکید کرد که فرمانده نیروی دریایی اوکراین جدایی خود از مقامات جدید در کیف را اعلام کرد.

جدایی فرمانده نیروی دریایی اوکراین از مقامات کیف
نخست وزیر دولت خود مختار "کریمه" خبر داد که فرمانده نیروی دریایی اوکراین جدایی خود از مقامات و مسئولان جدید کیف را اعلام کرد. روز گذشته نیز خبرگزاری دویچه وله گزارش داد که شماری از نظامیان و واحدهای ارتش اوکراین که در شبه جزیره کریمه مستقر بودند با جدا شدن از صفوف ارتش اوکراین به نیروهای دفاعی این شبه‌جزیره پیوست��د.
نخست وزیر و اعضای دولت محلی کریمه از روس تبارهای این منطقه خود مختار اوکراین هستند که اکثریت جمعیت آن را تشکیل می دهند.
روسیه می گوید ورود نیروهایش به شبه جزیره کریمه برای دفاع از روسهای این منطقه صورت می گیرد که در روزهای اخیر علیه حکومت جدید اوکراین تظاهرات کرده و مخالفت خود را با آن اعلام کرده اند.
دولت محلی منطقه خودمختار کریمه خواهان اختیارات بیشتر این منطقه و مستقل شدن از اوکراین است.
