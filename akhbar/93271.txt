هندوراس خواستار از سرگیری روابط آمریکای مرکزی با آمریکا شد
وزیر امور خارجه هندوراس طی سفر به ایالات متحده آمریکا از مقامات این کشور خواست تا پس از بحران مهاجرت غیر‌قانونی کودکان آمریکای مرکزی روابط خود را با کشورهای این حوزه از سر بگیرد.
خبرگزاری فارس: هندوراس خواستار از سرگیری روابط آمریکای مرکزی با آمریکا شد
به گزارش خبرنگار دفتر منطقه‌ای فارس در آمریکای لاتین، «میریا آگوئرو» وزیر امور خارجه هندوراس روز گذشته در چارچوب سفر خود به ایالت جنوبی «تگزاس» اظهار کرد: حل بحران مهاجرت غیر‌قانونی کودکان آمریکای مرکزی فرصتی برای از سرگیری روابط بین کشورهای این حوزه با آمریکاست.
وی در این خصوص به مسئولیت آمریکا در مبارزه با قاچاق مواد مخدر اشاره کرد، مسئله‌ای که کشورهای منطقه آمریکای مرکزی را در خشونت غوطه‌ور ساخته است.
خبرگزاری «پرنسا‌لاتینا» در این خصوص نوشت: «آگوئرو» همچنین از عملکرد ضعیف آمریکا در مبارزه با مواد مخدر، فقر و یافتن راه‌حلی برای مسئله مهاجرت ابراز تأسف کرد، و بنابراین بر لزوم کمک بیشتر آمریکا در حل مسائل یاد شده تأکید داشت.
مقامات هر 2 کشور روز گذشته یادداشت تفاهمی امضا کردند که به موجب آن اطلاعاتی پیرامون سوابق کیفری شهروندان اخراج شده بین آن‌ها رد و بدل شد.
طرف آمریکایی نیز تصریح کرده که تفاهم‌نامه مذکور به هر 2 کشور اجازه می‌دهد که از شهروندان خود بهتر محافظت کنند.
در اواسط ماه جولای گذشته «خوآن اورلاندو هرناندز» رئیس جمهور هندوراس آمریکا را مسئول بحران مهاجرت در آمریکای مرکزی دانست، بحرانی که کشورهای این حوزه را گرفتار خود کرده است.
طبق آمارهای منتشر شده از سوی دولت آمریکا، از آغاز سال 2013 میلادی تا ماه می سال 2014 چیزی در حدود 61 هزار و 406 کودک آمریکای مرکزی بدون همراهی خانواده‌شان از مرز عبور کرده‌اند.
به گزارش فارس، هر ساله تعداد زیادی مهاجر فاقد اسناد و مجوز‌های قانونی که اکثریت قابل توجه آنها اهل آمریکای مرکزی هستند، تلاش می‌کنند با عبور از خاک مکزیک و قبول مشکلات و خطرات این سفر خود را به هر قیمتی به خاک آمریکا برسانند.
مهاجران اغلب اوقات هدف حمله باندهای جنایتکار قرار می‌گیرند و معضلاتی چون سرقت، اخاذی، هتک حرمت، آدم‌ربایی و قتل در میان آنها رایج است.
