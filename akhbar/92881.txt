توافق اتحادیه اروپا و دولت قبرس بر سر کمک مالی به اين کشور
سرانجام پس از ساعت‌ها مذاکره مقامات دولت قبرس، وزيران دارايی کشورهای منطقه يورو، کميسيون اروپا، صندوق بين‌المللی پول و بانک مرکزی اروپا، کمک مالی به کشور بحران‌زده قبرس به تصويب رسيد.
 
به گزارش منابع خبری جهان، يرون ديسلبلوم، رئيس گروه اروپا امروز دوشنبه پنجم فروردين (۲۵ مارس) پس از نشست خارج از نوبت اين گروه، اين خبر را اعلام کرد.
 
نشست اتحاديه اروپا با وقفه‌ای که به دليل طولانی شدن مذاکرات مقامات قبرسی و نمايندگان اعتباردهندگان بين‌المللی ايجاد شد، تمام روز گذشته جريان داشت.
 
ديسلبلوم پس از اين نشست گفت: "همه کشورهای منطقه يورو سه نهاد مالی اروپايی اين تصميم را مورد تأييد قرار دادند."
 
برپايه طرح نجات مالی قبرس، دولت اين کشور می‌بايست در قبال وام ۱۰ میلیارد یورویی، ساختار بانکی کشور را اصلاح کند، روند خصوصی‌سازی را سرعت بخشد و مالیات بر درآمد شرکت‌ها را نیز تا ۱۲/۵ درصد افزایش دهد.
 
میکائیل ساریس، وزیر اقتصاد و دارایی قبرس در یک نشست خبری در بروکسل اعلام کرد که به‌زودی بانک‌های قبرس باز خواهند شد
با اين طرح همچنين يکی از بزرگ‌ترين بانک‌های قبرس تجديد سازمان می‌شود.
 
میکائیل ساریس، وزیر اقتصاد و دارایی قبرس در یک نشست خبری در بروکسل اعلام کرد که به‌زودی بانک‌های قبرس باز خواهند شد.
 
وی افزود: "مهم این است که ما از وقوع فاجعه یعنی خروج از منطقه یورو جلوگیری کردیم."
 
ساریس همچنين تأييد کرد که مردم قبرس دوران سختی را در پيش خواهند داشت که آن را ناشی "تصمیمات اشتباه گذشته" دانست.
 
از سوی ديگر همزمان با نشست بروکسل، ده‌ها تن از مردم معترض قبرس بر عليه برنامه ریاضت اقتصادی دولت در برابر کاخ ریاست‌جمهوری اين کشور در نیکوزیا تظاهرات کردند.
 
پارلمان قبرس روز سه‌شنبه نتوانست طرح ماليات‌گيری ويژه از سپرده‌های بانکی را به‌عنوان يکی از شروط کمک منطقه يورو و صندوق بين‌المللی پول به اين کشور به تصويب رساند و به همين خاطر سيستم بانکی و نظام مالی اين کشور بهه‌شکلی جدی در معرض خطر قرار گرفت.
 
بانک‌ها (داخلی و خارجی) در قبرس که نقش اساسی در رونق اقتصادی اين کشور داشتند، دارايی‌شان در دو سال اخير بیش از هشت برابر کل تولید ناخالص داخلی قبرس شد.
 
بانک‌های قبرسی  که خریدار عمده اوراق قرضه یونان به‌شمار می‌رفتند ارزش اسمی اين اوراق‌شان از یک و نیم برابر تولید ناخالص داخلی این کشور فراتر می‌رفت در نتيجه بر اثر بحران اقتصادی يونان و تنزل بهای اوراق قرضه دولتی یونان، ارزش دارایی‌های بانک‌های قبرس نيز کاهش يافت و اين بانک‌ها به دریافت کمک مالی دولتی نيازمند شدند اما حجم بزرگ دارایی‌ آن‌ها در مقایسه با درآمد ملی قبرس، اين توانايی را به دولت این کشور برای کمک نمی‌داد.
 
به همين خاطر دولت قبرس برای حفظ نظام بانکی کشور خود از کشورهای خارجی ياری طلبيده است.
