امضای قرارداد نظامی 25 ساله میان آمریکا و استرالیا
استرالیا امروز (سه‌شنبه) با آمریکا قراردادی 25 ساله را به امضا رساند که بر اساس آن 2500 نفر از نیروهای دریایی و هوایی آمریکایی موظف به آموزش نیروهای استرالیایی و نیوزلندی می‌شوند.
به گزارش خبرگزاری دانشجویان ایران (ایسنا)، به نقل از خبرگزاری فرانسه، این توافقنامه امروز و در نشست سالانه وزرای خارجه و دفاع آمریکا و استرالیا با حضور، جان کری، وزیر خارجه آمریکا و چاک هاگل، وزیر دفاع این کشور با همتایان استرالیایی‌شان به امضا رسید.
در این نشست دو کشور علاوه بر امنیت منطقه‌ای و همکاری‌های نظامی درباره بحران عراق و اوکراین نیز گفت‌وگو کردند. با این حال اتفاق اصلی این نشست، امضای قراردادی بود که به نیروهای دریایی آمریکایی اجازه می‌دهد در بندر داروین، مستقر شوند. طبق گفته باراک اوباما، رئیس جمهور آمریکا، این قرارداد قسمتی از فعالیت‌های اصلی او در آسیا است.
چاک هاگل در کنفرانس خبری مشترک با دیوید جوهانسون، وزیر دفاع استرالیا ضمن اعلام اینکه آمریکا با داشتن 200 کشتی و بیش از 360 هزار نیرو در اقیانوسیه یک قدرت در این منطقه محسوب می‌شود، گفت: این قرارداد "موازنه مجدد نیرو" واشنگتن را در آسیا – اقیانوسیه نشان می‌دهد.
وی افزود: این کاملا مشخص است که آمریکا به این قسمت از جهان تعهداتی دارد اما به این معنی نیست که از سایر نقاط دنیا چشم‌پوشی کرده است.
این توافق هم‌چنین باعث نگرانی برخی از همسایگان آسیایی استرالیا شده است. برخی از این کشورها این توافق را نشانه‌ای از قصد واشنگتن برای دفاع از خواسته‌هایش در این منطقه به ویژه در برابر ادعاهای فزاینده پکن می‌دانند.
در نشست سالانه وزرای استرالیا و آمریکا همچنین مقامات دو کشور به همراه مقامات کشور میانمار درباره مسائل امنیتی منطقه‌ای در جنوب شرق آسیا و اقیانوسیه گفت‌وگو کردند. جان کری و ژولی بی‌شاپ، وزیر خارجه استرالیا پیش از این نشست در نشست کشورهای آسه‌آن در میانمار شرکت کرده بودند.
وزرای دو کشور آمریکا و استرالیا هم‌چنین درباره مسائل کشورهای شمال شرق آسیا به ویژه روابط با چین و مسائل کره شمالی و هم‌چنین امنیت دریایی، نیروهای ویژه، دفاع موشکی و مساله افغانستان گفت‌وگو کردند. 
