آلمان به اربیل سرباز فرستاد
دولت آلمان از اعزام شش سرباز به اربیل، مرکز اقلیم کردستان عراق خبر داد. وظیفه این افراد، توزیع کمک‌های لجستیکی و هماهنگ کردن کمک‌های تسلیحاتی احتمالی عنوان شده است.
در حالی که دولت آلمان هنوز تصمیم نهایی خود را در مورد کمک تسلیحاتی به کردهای عراق در مبارزه با «داعش» اعلام نکرده، شش کادر ارتش این کشور برای هماهنگ کردن این اقدام احتمالی، به اربیل رفته‌اند. آنها قرار است در توزیع کمک‌های انساندوستانه، تقسیم تجهیزات نظامی غیرمرگبار نظیر جلیقه ضد گلوله و هم‌چنین تحویل تسلیحات احتمالی مشارکت کنند.
دولت آلمان روز یکشنبه ۳۱ اوت پیرامون جزییات ارسال تسلیحات به شمال عراق تصمیم خواهد گرفت. قرار است آنگلا مرکل، صدراعظم این کشور در نشستی ویژه با حضور وزیران مسئول، روشن سازد که چه نوع سلاح‌هایی به کردهای عراقی داده شوند. روسای فراکسیون‌های احزاب در پارلمان آلمان نیز لازم است نظر خود را اعلام کنند.
پس از آن، در دوشنبه اول سپتامبر جلسه‌ای در مجلس فدرال این کشور تشکیل می‌شود اما این به معنای رای‌گیری از میان نمایندگان نیست زیرا دولت به تنهایی می‌تواند در این زمینه تصمیم گیرد. صدراعظم آلمان در نشست ویژه کابینه گفته است: «مجلس البته می‌تواند در این زمینه مطلع شود و بحث کند.» رسانه‌های آلمانی گزارش می‌دهند که احزاب حاضر در پارلمان با ارسال تسلیحات به شمال عراق مخالفتی ندارند.
مقامات ‌آلمانی می‌گویند محوری‌ترین جنبه حمایت از عراق، کمک‌های انساندوستانه  باقی می‌ماند و ارسال تسلیحات به شمال این کشور به معنای مشارکت سمبلیک در نبرد علیه دولت اسلامی «داعش» است. آلمان تاکنون بیش از ۱۰۰ تن مواد غذایی و اقلام کمکی دیگر برای آوارگان شمال عراق ارسال کرده است.
ارسال تسلیحات “غیرمرگبار”
دولت آلمان سلاح سبک دستی و هم‌چنین سلاح‌های ضد تانک نیز به عراق خواهد فرستاد اما تعداد این سلاح‌ها همچنان مورد بحث است. تجهیزات دیگری از جمله ۴۰۰۰ جلیقه ضد گلوله، ۴۰۰۰ کلاه خود، ۷۰۰ دستگاه مخابراتی، ۲۰ دستگاه فلز یاب، ۳۰ مین‌یاب و ۴۰ وسیله خنثی سازی مهمات، ۶۸۰ دوربین مخصوص دید در شب از جمله وسایل «غیرمرگبار»ی هستند که دولت آلمان در روزهای آتی، از طریق لایپزیک به اربیل خواهد فرستاد.
رسانه‌های آلمانی، چهارشنبه ۲۰ اوت اعلام کرده بودند که وزارت دفاع این کشور تصمیم خود را برای ارسال موشک‌های ضد تانک «میلان» به اقلیم کردستان برای مقابله با داعش را گرفته است.
یک روز پیش از آن، فرانک والتر اشتاین‌مایر، وزیر خارجه آلمان گفته بود که کمک تسلیحاتی کشورش به شمال عراق در نهایت هماهنگی و تعامل تنگاتنگ با سایر شرکای اروپایی و بین‌المللی انجام می‌شود. اشتاین‌مایر دلیل مشارکت آلمان در ارسال سلاح به عراق را «خطر دامن‌گستر شدن جنگ» و تهدید از هم پاشیده شدن کشور عراق دانست. او افزود که پیامد یک «فاجعه» از این دست می‌تواند به اروپا و آلمان نیز سرایت کند.
مخالفان این اقدام، از جمله یورگن تریتین، از رهبران حزب «سبزها» و وزیر سابق محیط زیست آلمان، می‌گویند هیچ یک از مدافعان ارسال سلاح به عراق پاسخی برای این پرسش ندارند که اگر تسلیحات مربوطه به دست دیگران بیفتد، چه روی خواهد داد و چه مخاطراتی از نظر نقض گسترده حقوق بشر و فجایع انسانی در کمین منطقه خواهد بود.
