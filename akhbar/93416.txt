شبه‌نظامیان کنترل سفارت خالی آمریکا در طرابلس را به دست گرفتند
یک عضو گروه موسوم به فجر لیبی در سالن ورزشی یک ویلا در مجتمع دیپلماتیک آمریکا - طرابلس، نهم شهریور
گروه شبه‌نظامی اسلامگرای موسوم به «فجر لیبی» گفته یک هفه است که ساختمان مسکونی متعلق به سفارت آمریکا درتریپولی را از تصرف گروه شورشی رقیب درآورده؛ ولی به محوطه اصلی سفارت وارد نشده است.
ماه گذشته در گرماگرم درگیری شدید میان گروه‌های مختلف شورشی در پایتخت لیبی، دیپلمات‌های آمریکایی ساختمان مورد نظر را تخلیه کرده و موقتاً در کشورهای همسایه لیبی مستقر شدند.
شبکه خبری العربیه که دفتر اصلی‌اش در دوبی است، ویدیویی را پخش کرد که شورشیان را در حال پریدن از پشت بام سفارت به داخل استخر نشان می‌داد.
دبرا جونز، سفیر آمریکا در لیبی که فعلاً درکشور مالت اقامت دارد، گفته به نظر می‌رسد ویدیو در اقامتگاه سفارت گرفته شده باشد. با این حال، تأکید کرده که «چون در آنجا نیستم، نمی‌توانم به طور قطع نظر بدهم.»
تصرف سفارت آمریکا می‌تواند به طور نمادین نشانگر شکست دیگر سیاست‌های واشنگتن در برابر لیبی باشد – کشوری که سه سال بعد از سقوط قذافی به نظر دولت‌های غربی دارد به یک دولت ناکام تبدیل می‌شود.
