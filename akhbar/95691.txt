مخالفت صریح اوباما با اقدام علیه ایران
 رئیس جمهور آمریکا طی مصاحبه‌ای مخالفت صریح خود با هرگونه اقدام علیه ایران را اعلام کرد.
"باراک اوباما" رئیس جمهور آمریکا طی مصاحبه‌ای با مجله آمریکایی آتلانتیک به سفر آتی "بنیامین نتانیاهو" نخست وزیر اسرائیل به واشنگتن اشاره کرد.وی در پاسخ به سوالی درباره انتقادهای جمهوری خواهان که وی را ضد اسرائیلی توصیف کرده‌اند، گفت که هم ایران و هم اسرائیل باید متوجه باشند که وقتی رئیس جمهور آمریکا درباره در نظر گرفتن گزینه اقدام نظامی علیه تاسیسات هسته‌ای ایران صحبت می‌کند، در این باره جدی بوده و "بلوف نمی زند."
بر اساس گزارش‌ها، بنیامین نتانیاهو پس از پایان سفر به کانادا راهی واشنگتن خواهد شد تا روز دوشنبه با اوباما در کاخ سفید دیدار کند.رئیس جمهور آمریکا در ادامه مصاحبه خود بار دیگر بر تعهد این کشور نسبت به امنیت اسرائیل تاکید کرد و گفت: فکر کنم حکومت اسرائیل متوجه است که به عنوان رئیس جمهور آمریکا بلوف نمی‌زنم.وی گفت: در حالی که حس همدردی چندانی برای ایران وجود ندارد و تنها متحد واقعی این کشور (سوریه) در وضعیت مناسبی قرار ندارد، آیا به اقدامی نیاز داریم که ایران بلافاصله خود را به عنوان قربانی نشان دهد؟ نتانیاهو در توجیه اقدام علیه ایران گفته است که در صورت دستیابی ایران به سلاح اتمی، امکان تکرار یک هولوکاست دیگر وجود دارد اما اوباما تاکید کرد که یک نگرانی تاریخی نباید مبنای اقدامی بی محابا باشد.رئیس جمهور آمریکا در ادامه سخنان خود گفت که دستیابی ایران به سلاح اتمی حتی اگر تهدیدی برای اسرائیل به شمار نیاید، همچنان منافع ملی آمریکا را تهدید می‌کند.   اوباما معتقد است که دستیابی ایران به سلاح اتمی، باعث ایجاد نوعی مسابقه اتمی در خاورمیانه خواهد شد.
