 نماینده کنگره ی آمریکا فرانسه را متهم به جاسوسی ازکاخ سفید کرد 
  نیویورک - پیتر کینگ، رییس کمیته ضد تروریسم و اطلاعات مجلس نمایندگان آمریکا روز یکشنبه به رهبران اروپایی به دلیل انتقاد از سازمان امنیت ملی آمریکا حمله کرده و فرانسه را متهم کرد که علیه واشنگتن جاسوسی کرده است.
به گزارش ایرنا این چهره حزب جمهوریخواه در کنگره روز یکشنبه در گفتگو با شبکه ان بی سی آمریکا از عملکرد سازمان امنیت ملی آمریکا دفاع کرده و گفت که سازمان امنیت آمریکا جان هزاران را حفظ کرده است.
وی افزود: این سازمان نه تنها جان هزاران نفر را در آمریکا، بلکه در فرانسه و آلمان و سراسر اروپا حفظ کرده است.
این نماینده مجلس با دفاع از عملکرد این سازمان بشدت از فرانسه انتقاد کرد و گفت: واقعیت این است که آن ها از ما هم جاسوسی سیاسی و هم جاسوسی صنعتی کرده اند.
وی گفت: ما برای تفریح دست به گرداوری اطلاعت نمی زنیم. این کار نه تنها برای ما ارزشمند است بلکه کمک بزرگی به خود اروپایی هاست.
رییس کمیته ضد تروریسم و اطلاعات مجلس نمایندگان آمریکا تصریح کرد که رییس جمهور آمریکا نباید شرمنده چیزی باشد و نباید برای چیزی عذرخواهی کند.
در پی افشای شنود مکالمات تلفنی صدراعظم آلمان توسط آژانس امنیت ملی آمریکا، کشورهای اروپایی خواستار اقدامی متحد علیه فعالیت های ˈجاسوسی و جمع آوری اطلاعاتˈ توسط آمریکا شده و روابط اتحادیه اروپا و آمریکا دستخوش تنش بی سابقه ای شده است.
برخی از سیاستمداران اروپایی خواستار تعلیق مذاکرات میان اتحادیه اروپا و آمریکا بر سر ایجاد منطقه آزاد تجاری شده و حتی پیشنهادات لغو خدمات بانکی سوئیفت و انتقال اطلاعات آن به آمریکا را داده اند.
برخی رهبران اروپایی نیز پیشنهاد کرده اند که اتحادیه اروپا هرگونه تبادل اطلاعاتی خود با آمریکا را متوقف کند.
