سران فرانسه و اردن درباره آخرین تحولات منطقه گفت‌وگو می‌کنند
پادشاه اردن هفته آینده راهی پاریس می شود تا با رئیس جمهور فرانسه دیدار کند و درباره آخرین تحولات منطقه رایزنی‌هایی داشته باشد.
خبرگزاری فارس: سران فرانسه و اردن درباره آخرین تحولات منطقه گفت‌وگو می‌کنند
به گزارش خبرگزاری فارس به نقل از النشره، ملک عبدالله دوم پادشاه اردن چهارشنبه هفته آینده راهی پاریس می‌شود تا مذاکراتی با فرانسوا اولاند رئیس جمهور فرانسه دیدار کند و درباره آخرین تحولات در منطقه خاورمیانه رایزنی‌هایی با مقامات فرانسوی داشته باشد.
انتظار می‌رود بحث درباره تشکیل ائتلاف بین المللی علیه داعش محور رایزنی‌های پاریس و امان باشد.
دربار پادشاه اردن با صدور بیانه‌ای با اشاره به اینکه در این دیدار دو روزه طرفین درباره مسائل منطقه‌ای و بین المللی و روابط دو جانبه گفت‌وگوهایی انجام خواهد شد اعلام کرد که پادشاه اردن علاوه بر مقامات سیاسی فرانسوی با تعدادی از مقامات اقتصادی، دینی و اندیشمندان این کشور هم دیدارهایی برگزار می‌کند.
بنابراین گزارش ملک عبدالله پس از دیدار با مقامات فرانسوی راهی نیویورک خواهد شد تا در شصت و نهمین نشست مجمع عمومی سازمان ملل متحد حضور یابد و طی سخنرانی مواضع اردن در قبال تحولات خاورمیانه و چالش‌های جاری در منطقه را اعلام کند.
پادشاه اردن در حاشیه سفر به نیویورک با بان کی مون دبیر کل سازمان ملل و تعدادی از سران و مقامات کشورهای جهان دیدار و گفت‌وگو خواهد کرد.
