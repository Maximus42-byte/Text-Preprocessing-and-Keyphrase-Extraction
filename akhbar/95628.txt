امریکن انترپرایز: 10 دلیل ساده‌لوحی اوباما در برابر ایران 
یک اندیشکده آمریکایی با ذکر دلایلی معتقد است که اوباما در قبال ایران دچار زودباوری و اشتباه شده است. اندیشکده «امریکن انترپرایز» در گزارشی به قلم «مایکل روبین» نوشت: در حالی که رئیس جمهور «اوباما» و «بنیامین نتانیاهو»، نخست وزیر اسرائیل، با یکدیگر دیدار می‌کنند، «اوباما» شدیداً به دنبال آن است که شک و تردیدها در مورد ایران را از بین ببرد. شاید او دوران سختی را با رکود اقتصادی، جنگ داخلی سوریه و دیگر معضلات روز تجربه کرده باشد، اما باید بداند که چرا بسیاری از افراد در این زمینه دچار شک و تردید هستند. من در کتاب آینده‌ام، تحت عنوان رقص با شیطان، جزئیات بیش از 30 سال پیشگام شدن امریکا، رد شدن پیشنهاداتش توسط ایران، و فریبکاری تهران را تشریح کرده‌ام. چرا اکنون «اوباما» باید خیلی محتاط عمل کند؟ ده دلیل آن در زیر آورده شده‌اند: 
■ قضیه مربوط به اقتصاد است نه چیز دیگر ■ 
۱- در جمهوری اسلامی، ریاست جمهوری بیشتر سمتی ظاهری است تا بنیادی. رهبر کشور است که سیاست‌گذاری می‌کند. به عبارت ساده، اگر می‌خواهید قدرت نسبی رئیس جمهور «روحانی» را در نظام ایران درک کنید، او را با وزیر کشاورزی در ایالات متحده مقایسه کنید.  
۲- «قضیه مربوط به اقتصاد است نه چیز دیگر!» تمایل به ایجاد روابط حسنه با ایالات متحده باعث ایجاد انگیزه عقب‌نشینی در ایرانیان نشده، بلکه اشتیاق تهران به لغو تحریم‌ها موجب این امر شده است. در اوایل این ماه، مرکز آمار ایران اذعان داشت که اقتصاد ایران در طول سال گذشته 5. 4 درصد نزول کرده است. واضح است که «روحانی» به دنبال لغو تحریم‌هاست.
■ واقعاً چه چیزی برای مذاکره وجود دارد؟■ 
۳- واقعاً چه چیز برای مذاکره وجود دارد؟ شورای امنیت سازمان ملل متحد، چندین قطعنامه را به اتفاق آراء یا اکثریت آراء تصویب کرده است و طی آن‌ها خواستار توقف کامل غنی‌سازی اورانیوم شده است. قرار نبوده که قطعنامه‌ها نقطه آغاز مذاکرات باشند. این که «اوباما» بدین چشم به آن‌ها نگاه می‌کند، لطف بزرگی در حق ایرانیان است. 
۴- آیا رهبر جمهوری اسلامی به راستی لحن و موضع خود را تغییر داده است؟ رهبر در مورد نیاز به «نرمش قهرمانانه» سخن گفته است، اما این حرف دقیقاً به چه معناست؟ نیازی به حدس زدن نیست، چون حکومت ایران همه چیز را برای ما توضیح داده است. به عبارت ساده، رهبر جمهوری اسلامی تاکتیک‌ها را تغییر داده است، نه سیاست را. 
■ پس فتوای هسته‌ای چه می‌شود؟■ 
۵- پس فتوای هسته‌ای چه می‌شود؟ «اوباما» در 27 سپتامبر اظهار داشت، «رهبر ایران فتوایی را علیه توسعه تسلیحات هسته‌ای صادر کرده [و] رئیس جمهور روحانی نشان داده که ایران هرگز سلاح هسته‌ای تولید نخواهد کرد.» مشکل اینجاست که این فتوای هسته‌ای وجود خارجی ندارد.
■ سپاه پاسداران انقلاب اسلامی، لحن و موضع خود را تغییر نداده است■ 
۶- سپاه پاسداران انقلاب اسلامی، لحن و موضع خود را تغییر نداده است. این ارتش ایدئولوژیک همچنان از لحاظ مالی و سیاسی مستقل از «روحانی» است. گفته‌ها در چندین برنامه خبری ایران نشان می‌دهد که بر خلاف نرمش «روحانی» در مواضعش، «علی فدوی»، رئیس نیروی دریایی سپاه پاسداران انقلاب اسلامی اعلام کرده که امریکایی‌ها در موضع دفاعی هستند. او اظهار داشته، «توانایی و قدرت ما باعث شده که امریکایی‌ها پس از حدوداً 200 سال، استراتژی نظامی خود را تغییر دهند.» او در ادامه تشریح کرد که قرارداد «اوباما» در مورد معضل سوریه، تنها ضعف امریکا را ثابت می‌کند. «پیش از هر نوع حمله، آن‌ها باید هزینه‌هایش را بسنجند، و از آن جا که این هزینه‌ها هنگفت است، دشمن تسلیم می‌شود. این نشان‌دهنده قدرت بازدارندگی است... امریکا برای وارد شدن به هرگونه جنگی نیازمند قانون‌گذاری و تأیید کنگره است، و ما می‌دانیم که آن‌ها برای حمله به ایران چنین مجوز و تأییدنامه‌ای را دریافت نخواهند کرد.»
■ چرا گفته‌های «روحانی» را باور نکنیم؟■ 
۷- چرا گفته‌های «روحانی» را باور نکنیم؟ «روحانی» مابین سال‌های 2003 تا 2005، در طول دوران دوم ریاست جمهوری «محمد خاتمی»، مذاکره‌کننده هسته‌ای ایران بود. دیپلمات‌های غربی او را فردی منعطف می‌دانستند، چرا که او در آن زمان داوطلبانه غنی‌سازی هسته‌ای را به حالت تعلیق درآورد. اما آن‌چه که این دیپلمات‌ها بدان بی‌توجه بوده‌اند، دلیل وی برای این کار است. «روحانی» بعدها توضیح داد که تظاهر به انعطاف‌پذیری کرده تا بتواند تحریم‌ها را تا حد ممکن به تعویق اندازد و نیاز ایران برای نصب سانتریفیوژهای جدید را برآورده سازد. بعدها، «روحانی» با افتخار اعلام کرد که استراتژی او باعث شده ایران بتواند تا بدین حد پیشرفت کند. «اوباما» نه تنها خود را بازیچه دست ایران کرده، بلکه حتی پس از آن که «روحانی» نقشه بازی‌اش را برملا ساخته، هنوز به این بازی ادامه می‌دهد. 
■ اگر «روحانی» صادق است، چرا دست رد به سینه «اوباما» می‌زند؟■ 
۸- اگر «روحانی» صادق است، چرا دست رد به سینه «اوباما» می‌زند؟ این که «روحانی» پشت تلفن با «اوباما» سخن گفته، اما حاضر نیست به صورت علنی همراه با او دیده شود، نشان می‌دهد که احتمالاً در سخنان خود خلوص نیت ندارد. 
■ رفتار ایران تغییر نکرده است■ 
۹- مراقب تندروها باشید. در سال 1998، به علت وجود استراتژی موسوم به «گفتگوی تمدن‌ها»، 13 بازرگان امریکایی به ایران سفر کردند تا فرصت‌های تازه را کشف نمایند. ایرانیانی که شعار «مرگ بر امریکا» سر داده بودند، اتوبوس آن‌ها را مورد حمله قرار دادند. «اوباما» نباید چنین تصور کند که این گروه مهم نیستند، چون چنین نیست. در عوض آن‌ها نیز بخشی از بازی هستند. ممکن است «روحانی» به این استدلال روی آورد که ما می‌خواهیم امتیازات بیشتری ارائه دهیم، اما نگران تندروها و افراطی‌های درون کشور هستیم. فراموش نکنید که در پشت پرده، خود اوست که از این افراط‌گرا حمایت می‌کند.
۱۰- رفتار ایران تغییر نکرده است. اگر ایران به راستی می‌خواهد سردی روابط و انزوایی که در آن گرفتار شده را بشکند، باید با تغییراتی حقیقی جلو بیاید، نه فقط لفاظی.
