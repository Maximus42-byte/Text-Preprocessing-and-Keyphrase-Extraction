اعزام 600 نظامی استرالیایی به امارات با هدف مشارکت در اقدام نظامی در عراق
«تونی ابوت» روز یکشنبه اعلام کرد گروهی از نظامیان این کشور برای اعزام احتمالی به عراق و مشارکت در اقدام نظامی در این کشور، راهی امارات می‌شوند.
خبرگزاری فارس: اعزام 600 نظامی استرالیایی به امارات با هدف مشارکت در اقدام نظامی در عراق
به گزارش خبرگزاری فارس به نقل از شبکه سی‌بی‌اس، «تونی ابوت» نخست‌وزیر استرالیا روز یکشنبه از اعزام گروهی از نظامیان این کشور به امارات متحده عربی خبر داد.
به گفته وی، اعزام این نیروها، با هدف مشارکت احتمالی در اقدام نظامی در عراق و به درخواست رسمی آمریکا صورت می‌گیرد. استرالیا پیش از این هم اعلام کرده بود که در صورت نیاز در اقدام نظامی در عراق به آمریکا کمک می‌کند.
بنا بر اعلام ابوت، طی روزهای آینده 600 نیروی ویژه و چند فروند جنگنده ارتش استرالیا در پایگاهی نظامی در امارات مستقر می‌شوند. نخست‌وزیر استرالیا این اقدام را «حرکتی انسان‌دوستانه»  توصیف کرده و گفته است که این نیروها بخشی از «ائتلاف» بین‌المللی مبارزه با داعش خواهند بود.
دولت آمریکا از حدود دو ماه قبل و پس از افزایش تحرکات گروه تروریستی «داعش» در نزدیکی شهر «اربیل» مرکز منطقه کردستان عراق، دستور حملات هوایی به مواضع داعش در عراق را صادر کرد. همچنین پس از کشته شدن دو خبرنگار آمریکایی به دست داعش، زمزمه‌هایی از احتمال اقدام نظامی در سوریه به بهانه مبارزه با داعش مطرح شد.
«باراک اوباما» رئیس‌جمهور آمریکا روز پنج‌شنبه (به وقت تهران) طی نطقی از طرح خود برای «تضعیف و نهایتا نابودی داعش» پرده برداشت. تقویت مخالفان مسلح سوریه و حملات هوایی داخل این کشور، از اصلی‌ترین موارد مد نظر دولت آمریکا برای «مبارزه با داعش» است.
