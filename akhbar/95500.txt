کميته سناي آمريکا لايحه‌ ارسال سلاح براي مخالفان سوري را تصويب کرد 
يکي از کميته‌هاي مجلس سناي آمريکا لايحه‌اي را در مجاز ساختن ارسال سلاح براي مخالفان ميانه‌روي دولت سوريه مورد تصويب قرار داد. 
به نوشته روزنامه وال استريت ژورنال، يکي از کميته‌هاي مهم مجلس سناي آمريکا قانوني را به اتفاق آراء تصويب کرد که از آمريکا مي‌خواهد به گروه‌هاي مخالف ميانه‌رو در سوريه سلاح‌هاي سبک بدهد. اين لايحه نشان‌دهنده افزايش احساس لزوم تغيير در رويکرد آمريکا در قبال جنگ سوريه در ميان قانونگذاران آمريکايي است. 
اين لايحه با 15 راي موافق و سه راي مخالف در کميته روابط خارجي سنا تصويب شد. 
اين مساله نشان‌دهنده حمايت گسترده‌اي از سوي هر دو حزب دموکرات و جمهوري‌خواه براي مسلح ساختن شورشيان سوري است، هر چند که اين لايحه براي آنکه به طور نهايي تصويب شود بايد آراي بسيار بيشتري به دست آورد و حتي در آن صورت نيز دولت را مجبور به اعطاي سلاح نخواهد کرد. برخي از قانونگذاران آمريکايي نسبت به دشواري تضمين اينکه از سلاح‌ها سوء استفاده نشده و دست افراط‌گرايان هم‌پيمان با القاعده به اين سلاح‌ها نخواهد رسيد اظهار نگراني کردند.                                                                                        قانون سناي آمريکا براي مسلح ساختن شورشيان سوري فشارها را بر کاخ سفيد به منظور تغيير رويکرد خود در حالي که براي کنفرانسي بين‌المللي درباره سوريه در ماه آينده برنامه‌ريزي مي‌کند، افزايش خواهد داد. لايحه کميته روابط خارجه مجلس سناي آمريکا اکنون براي تصويب نهايي به مجلس سنا خواهد رفت. 
به گفته دستياران دموکرات دولت آمريکا اين لايحه تا پيش از تعطيلات روز يادبود طي روزهاي آينده به راي گذاشته نخواهد شد. با اين وجود تصويب احتمالي اين لايحه موجب تحريک اقدام مشابهي در مجلس نمايندگان آمريکا خواهد شد. اوايل سال جاري ميلادي يک لايحه مشابه از سوي نمايندگان مجلس نمايندگان آمريکا ارائه شد اما هنوز به راي گذاشته نشده است. اليوت انگل، نماينده جمهوري‌خواه مجلس نمايندگان که حامي لايحه اين مجلس بوده اقدام کميته روابط خارجه سناي آمريکا را تحسين کرد و گفت: چنين رويکردي سياست ما در خصوص سوريه را در بهترين مسير ممکن قرار خواهد داد. وي گفت: سوريه موجب چندين گزينه دشوار سياسي براي ما شده است اما مرغوب‌ترين اين گزينه‌ها حمايت از مخالفان ميانه‌روي سوريه است. 
لايحه مجلس سناي آمريکا به اين کشور اجازه مي‌دهد تا به واحدهايي از ارتش آزاد سوريه و ديگر گروه‌هاي مخالف حکومت بشار اسد که به درستي و به صورت کامل صلاحيت آنها مورد بررسي قرار گرفته و ارزش‌ها و منافع يکساني با آمريکا داشته باشند، سلاح‌هاي سبک و آموزش ارائه دهند. سناتور جان مک کين که يکي از منتقدان رويکرد اوباما در قبال بحران سوريه است، گفت: اين قانون پيامي را براي دولت آمريکا مي‌فرستد مبني بر اينکه مي‌بايست در کمک به پايان دادن بحران سوريه نقش بيشتري ايفا کنم. مک کين گفت: اگر ما قصد داريم رويه نبرد در سوريه که اکنون به نفع بشار اسد در حال پيش رفتن است تغيير دهيم اقدام‌هاي بيشتري به جز اعطاي سلاح‌هاي سبک لازم خواهد بود. شورشيان سوري نياز به سلاح‌هاي سنگين‌تري به نسبت سلاح‌هايي که در لايحه فعلي سنا تعيين شده، دارند. چند قانونگذار آمريکايي به مساله ارسال سلاح براي مخالفان سوريه اعتراض کردند. 
