توضیح وزیر دفاع آذربایجان درباره خرید تجهیزات نظامی از رژیم‌صهیونیستی+آذربایجان کوچک هیچ وقت علیه ایران بزرگ اقدام نمی‌کند
سیاست > نظامی - وزیر دفاع جمهوری اسلامی با اشاره به مذاکراتش ‌با همتاری آذربایجانی خود گفت‌ که در این مذاکرات ‌وزیر دفاع ‌آذربایجان در‌باره تجهیزات نظامی از رژیم‌صهیونیستی توضیح داد.
سردار احمد وحیدی وزیر دفاع کشورمان در حاشیه اولین دور مذاکرات خود با وزیر دفاع جمهوری آذربایجان در جمع خبرنگاران گفت:‌ دو کشور ایران و‌ آذربایجان در نقطه مهمی از جغرافیا قرار گرفتند و لازمه این همسایگی تبادل‌نظر دائمی حول موضوعات منطقه‌ای و جهانی است.
 
وی افزود: روابط و تعاملات خوب و نزدیکی با ارتش آذربایجان داریم و نسبت به تقویت روابط و تعاملاتمان اقدام می‌کنیم.
 
وزیر دفاع کشورمان در پاسخ به سؤالی مبنی بر تعاملات و روابط جمهوری آذربایجان با رژیم صهیونیستی گفت: طرف مقابل راجع به دریافت برخی از امکانات از کشورهایی که رابطه خصمانه با ما دارند، توضیح داد که حجم آن به میزانی که اعلام شده نبوده و این توافقات مربوط به گذشته بوده و چیز مهمی نیست و دو طرف در پایداری و توسعه روابط تأکید داشتند.
 
وحیدی همچنین در پاسخ به سؤالی مبنی برم وضع ایران در خصوص مناقشه قره باغ گفت: ما همواره در همه مجامع از تمامیت ارضی و حق حاکمیت آذربایجان در زمینه‌های خود دفاع کرده و روند فعلی را ناکافی می‌دانیم و جدیت آنها مورد تأکید قرار داده‌ایم و به دنبال این هستیم که نقش مفیدی داشته باشیم.
 
وزیر دفاع تصریح کرد: نباید عدم آرامش و عدم امنیت در منطقه حاکم باشد و ما با دوستان آذری خود بر این مواضع توافق داریم و امیدواریم این مسئله به زودی حل شود.
 
آذربایجان کوچک هیچ وقت علیه ایران بزرگ اقدام نمی‌کند
فارس نوشت:
 وزیر دفاع آذربایجان گفت: آذربایجان کشور کوچکی است و هیچ وقت علیه کشور بزرگ ایران اقدام نمی‌کند.
 
سپهبد صفرابیف وزیر دفاع آذربایجان در حاشیه اولین دور مذاکراتش با وزیر دفاع ایران در جمع خبرنگاران با اشاره به دعوت سردار وحیدی گفت: ما همواره و به طور مداوم با یکدیگر ملاقات کرده و تبادل‌نظر می‌کنیم.
 
وی افزود: در مناسبات فی‌مابین که اعتماد متقابلی وجود دارد و حیدر علی‌اف نقش بسزایی در این اعتمادسازی ایفا کرده و همچنین مذاکرات محمود احمدی‌نژاد و الهام علی‌اف تأثیر بسزایی در تقویت همکاری‌های دوجانبه دارد.
 
وزیر دفاع آذربایجان ادامه داد: ظرفیت‌های وسیعی برای گسترش مناسبات فی‌مابین داریم و منافع ملی ما نیز این را مطالبه می‌کند.
 
سپهبد صفرابیف ادامه داد: در مذاکرات امروز راجع به همه موضوعات تبادل نظر کردیم و ما خواهان آرامش سیاسی و اجتماعی مردم ایران هستیم.
 
وزیر دفاع جمهوری آذربایجان در پاسخ به سؤالی مبنی بر تعاملات این کشور با رژیم صهیونیستی گفت: هیچ کشوری قادر نیست آذربایجان را در مقابل ایران قرار دهد و در خاک این کشور برای تهدید و حمله به ایران استفاده کند؛ این موضع قاطع اذربایجان است.
 
وی افزود: امروز مبارزه علیه تروریسم وظیفه همه کشورهاست و ‌مبنای مذاکرات امروز ما نیز بوده است.
 
وزیر دفاع آذربایجان همچنین در پاسخ به سؤالی مبنی بر تحرکات رژیم صهیونیستی در کشور آذربایجان گفت: آذربایجان باید ارتش خود را تقویت کند و برای این کار مجبور است سلاح و تجهیزات بخرد و تمام سلاح‌ و تجهیزاتی که خریداری می‌شود، در اختیار ارتش آذربایجان است و در هیچ وقت و هیچ صورت علیه ایران استفاده نخواهد شد.
 
وی ادامه داد: در مذاکره با وزیر دفاع ایران هم این مسئله مطرح شد و ما اعلام کردیم دشمنان ما این مسائل را در رسانه‌ها مطرح می‌کنند و از تمام رسانه‌ها خواهش می‌کنیم که به این مسئله نپردازند چون ریشه‌ای ندارد. آذربایجان کشور کوچکی است و هیچ وقت علیه کشور بزرگ ایران اقدام نمی‌کند.
 
وزیر دفاع جمهوری آذربایجان تأکید کرد: آذربایجان با کشورهای متعددی همکاری نظامی دارد و ایران نزدیکترین همسایه و کشور دوست ماست و همکاری نظامی ما بسیار خوب است و ما به دنبال توسعه آن در آینده هستیم.
 
وزیر دفاع جمهوری آذربایجان در پایان در پاسخ به سؤالی مبنی بر تعاملات نظامی این کشور با آمریکا گفت: تا امروز نه ما یک فشنگ از آمریکا گرفتیم و نه آنها یک فشنگ به ما دادند.
