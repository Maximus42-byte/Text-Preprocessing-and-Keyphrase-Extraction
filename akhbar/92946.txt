 ارتش عراق با پشتیبانی هوایی آمریکا محاصره آمرلی را شکست
عکس آرشیوی از تمرین داوطلبان شیعه عراقی که برای مبارزه با گروه «دولت اسلامی» به ارتش عراق نیروهای ارتش عراق و گروه‌های مسلح شیعه و کرد آن کشور، که از روز شنبه عملیات نظامی گسترده‌ای را با پشتیبانی هوایی ارتش ایالات متحده برای آزادسازی شهرک آمرلی واقع در شمال شرق آن کشور آغاز کرده بودند، موفق شدند روز یکشنبه محاصره آن شهر که از حدود ۶ هفته پیش در محاصره پیکارجویان گروه «دولت اسلامی» بود را بشکنند.
خبرگزاری آسوشیتدپرس به نقل از قاسم الموسوی سخنگوی ارتش عراق نوشت عملیات جدید امروز برای آزادسازی شهرک آمرلی، از سحرگاه یکشنبه از سر گرفته شد و نیروهای عراقی اندکی پس از نیمروز توانستند وارد آن شهر شوند.
سخنگوی ارتش عراق در سخنانی که بطور زنده از تلویزیون دولتی آن کشور پخش شد، گفت نیروهای عراقی «تلفاتی» هم داده‌اند، اما او آمار دقیقی از کشته‌شدگان ارائه نداد. وی در ادامه افزود این عملیات تا پاکسازی کامل شهر و روستاهای اطراف آن از وجود نیروهای گروه «دولت اسلامی» کماکان ادامه خواهد داشت.
حدود ۱۵ هزار نفر از اقلیت ترکمان عراق که شیعه مذهب هستند، در آمرلی که در ۱۷۰ کیلومتری شمال بغداد واقع شده، زندگی می‌کنند. پیکارجویان افراطی سنی‌مذهب «دولت اسلامی»، که تا پیش از اعلام برپایی یک خلافت خودخوانده اسلامی خود را دولت اسلامی عراق و شام یا داعش می‌خواندند، شیعیان را کافر می‌دانند.
در طول شش هفته‌ای که آن شهر در محاصره داعش بود، بارها نسبت به خطری که جان ترکمان‌های شیعه ساکن در آمرلی را تهدید می‌کرد هشدار داده شده بود و سازمان ملل متحد نیز هفته گذشته با اشاره به همین خطر، خواستار جلوگیری از قتل عام مردم در آن شهر شده بود.
به گزارش آسوشیتدپرس، در ماه ژوئن که حملات پیکارجویان داعش در مناطق شمالی عراق شدت گرفت، ترکمان‌های شیعه ساکن آمرلی به جای فرار در شهر خود ماندند و با ایجاد سنگربندی و مواضع مختلف نظامی، به تقویت توان دفاعی خود برای دفاع از آمرلی پرداختند.
همین امر باعث شد که آنها بتوانند حملات اولیه داعش را در اوایل تابستان مهار کنند؛ با این حال آمرلی از اواسط ژوئیه (اواخر تیر) به محاصره گروه دولت اسلامی در آمد. به گفته ساکنان آمرلی، تلاش‌های ارتش برای ارسال آب و غذا و دیگر کمک‌های اولیه، با توجه به گرمای شدید میانه تابستان، کافی نبود و شرایط زندگی برای مردم آن شهر که از آب و برق محروم شده بودند، بسیار طاقت‌فرسا شده بود.
نیروی هوایی آمریکا، بریتانیا، فرانسه و استرالیا نیز در عملیات کمک‌رسانی هوایی به ساکنان آمرلی شرکت داشتند.
به گفته سخنگوی ارتش عراق، شکستن حصر آمرلی «یک دستاورد بزرگ و یک پیروزی مهم» برای همه کسانی که در این عملیات درگیر بودند، از جمله ارتش عراق، نیروهای ویژه، پیشمرگه‌های کرد و گروه‌های مسلح شیعه به حساب می‌آید.
پیوسته‌اند.
