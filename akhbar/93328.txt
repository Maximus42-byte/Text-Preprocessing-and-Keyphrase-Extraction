مقام ارشد وزارت خارجه آمریکا:
تجاوز نظامی آمریکا به سوریه تغییری در موازنه قوا ایجاد نخواهد کرد 
خبرگزاری تسنیم: یک مسئول ارشد وزارت خارجه آمریکا تاکید کرد که تجاوز نظامی احتمالی آمریکا به سوریه تغییری در موازنه قوای حاکم بر عرصه میدانی این کشور ایجاد نخواهد کرد.
به گزارش گروه بین‌الملل خبرگزاری تسنیم به نقل پایگاه خبری القوه الثالثه، روزنامه آمریکایی «نیویورک تایمز» در گزارشی به نقل از یک مسئول ارشد وزارت خارجه آمریکا نوشت: نقشه نظامی تجاوز به سوریه توسط آمریکا تغییر در موازنه قوای حاکم بر عرصه میدانی و سیاسی نخواهد گذاشت و تنها باید در انتظار «جنگ فرسایشی» بین طرف‌های درگیر در این کشور بود.
این مسئول ارشد وزارت خارجه آمریکا که در سفرهای «جان کری»، وزیر خارجه این کشور به اروپا، وی را همراهی می‌کرده، در ادامه افزوده است: تصور نمی‌کنم، پس از حمله آمریکا به سوریه شاهد تغییر بزرگی در عرصه میدانی این کشور باشیم، تنها باید در انتظار آغاز جنگ فرسایشی بین گروه‌های مسلح با ارتش سوریه بود که هر روز توانش بیشتر تحلیل خواهد رفت
وی افزود: همین موجب می‌شود تا در انتظار تغییر ریشه‌ای و اساسی در معادلات سوریه نباشیم و ما نیز به گروه‌های مسلح توضیح داده‌ایم که آمریکا هرگونه عملیات نظامی که در سوریه تحت عنوان واکنش به استفاده نظام از سلاح شیمیایی انجام دهد، محدود و بر جلوگیری از استفاده از این سلاح متمرکز خواهد بود.
این مقام ارشد وزارت خارجه آمریکا در ادامه با اشاره به نارضایتی گروه‌های مسلح فعال در سوریه از این اقدام نظامی آمریکا تاکید کرد که آنها خواهان اقدام فراتر از آمریکا هستند، اما آمریکا دست به چنین اقدامی نخواهد زد و در حملات خود علیه سوریه رئیس جمهوری این کشور را از این حملات مستثنی خواهد کرد و این ناامیدی بیش از پیش گروه‌های مسلح را موجب خواهد شد تا به دنبال آن احتمال حل مسالمت امیز بحران سوریه افزایش یابد. مگر آنکه این گروه‌ها قدرت و توانمندی و آمادگی خود را افزایش داده و هر روز نقطه جدیدی را از دست ندهند.
با این حال این مسئول آمریکایی توضیح داد که عدم حمله آمریکا به سوریه موجب آوارگی بیش از پیش سوری‌ها به لبنان و اردن و عراق از بین حملات شیمیایی خواهد شد و عناصر مسلح تکفیری بیش از پیش در عرصه میدانی تقویت خواهند شد و این دیدگاه را بیش از پیش تقویت خواهد کرد که آمریکا تنها به سود اسرائیل در منطقه عمل می‌کند.

