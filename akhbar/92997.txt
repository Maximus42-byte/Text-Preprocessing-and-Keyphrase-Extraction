 اظهارات ضد ایرانی رئیس جمهور یمن
خبرگزاری تسنیم: رئیس جمهور یمن طی سخنانی بدون اشاره به اعتراضات مسالمت آمیز مردم یمن، تلاش کرد که این اعتراضات را به خارج از مرزهای این کشور مرتبط دهد.
به گزارش گروه بین الملل خبرگزاری تسنیم، "عبد ربه منصور هادی" رئیس جمهور یمن در جمع ریش سفیدان و شخصیت‌های اجتماعی و سیاسی یمن به تحولات اخیر این کشور پرداخت.
به گزارش رسانه های یمن، منصور هادی رئیس جمهور یمن در بخشی از سخنانش از ایران خواست آنچه "تعامل تهران با ملت یمن بر اساس عقل و منطق" خواند را در پیش بگیرد و "با ملت یمن و نه گروه یا جماعت یا مذهب خاصی تعامل کند".
رئیس جمهور یمن در ادامه سخنانش گفت که یمن از دوران خیلی دور با تمامی مذاهب خود همزیستی داشته و هیچ اختلافی در بدنه اجتماعی یمن وجود نداشته است.
 رئیس جمهور یمن تظاهرات معترضان را به طور مسالمت آمیز خواستار برکناری دولت و برچیدن فساد در این کشور هستند، تحریک آمیز قلمداد کرد.
وی  همچنین مدعی شد که برخی تلاش دارند صنعا را به عراق و سوریه‌ای دیگر تبدیل کنند.
هادی منصور در عین حال گفت که صنعا پایتخت تمامی یمنی‌ها است و تقویت امنیت و ثبات در آن وظیفه همه گروه‌ها  است.
از سوی دیگر سرلشکر "محمد ناصر احمد" وزیر دفاع یمن طی سخنانی گفت که نیروهای مسلح دیدی یکسان به تمامی گروه های سیاسی دارد.
وی در بخشی از سخنانش به طور تلویحی مخالفان دولت را تهدید کرده و گفت: کسانی که امنیت و ثبات کشور را تهدید کنند نیروهای مسلح دست بسته نخواهند بود و با تمام قدرت با تروریست ها و خرابکاران مقابله خوهند کرد.
مردم یمن اخیرا در اعتراض به دستور دولت برای آزادسازی قیمت های سوخت و لزوم سرنگونی دولت فاسد و اجرای مصوبات کنفرانس گفت وگوهای ملی به خیابانها آمدند. آنها تاکنون سه مرحله از جنبش خود را اجرا کرده اند.
این اعتراضات گسترده در شهر صنعا و سایر مناطق یمن همچنان ادامه دارد. مردم با برپا کردن چادر در اطراف و داخل شهر صنعا تاکید کرده اند که تا تحقق خواسته های خود به تحصن خود ادامه خواهند داد.
دولت یمن که رئیس جمهور زیر فشار مردمی مجبور شد، آن را برکنار کند و فعلا به عنوان دولت پیشبرد امور فعالیت می کند، از حمایت عربستان برخوردار است.
رئیس جمهور یمن اخیرا کمیته ای را برای مذاکره با جنبش انصار الله تشکیل داد که خواسته های مردم را رهبری و بر آن پافشاری می کند.
این کمیته پیشتر سفری به صعده داشت و با عبدالملک الحوثی رهبر جنبش الحوثی مذاکره کرد اما این مذاکرات به نتیجه نرسید. جنبش انصار الله به نتیجه نرسیدن این مذاکرات را به علت صاحب اختیار نبودن کمیته یاد شده و نداشتن راهکار منطقی دانست.
درپی آن عبدالملک الحوثی به رئیس جمهور یمن نامه نوشت و رئیس جمهور یمن نیز متقابلا به نامه عبدالملک الحوثی پاسخ داد.
کمیته یاد شده سپس طرحی را به رئیس جمهور یمن برای حل اوضاع ارایه کرد که از کاهش قیمت فرآوردهای سوختی و تغییر دولت سخن می گفت و متعاقب آن رئیس جمهور، دولت را برکنار و آن را تا تشکیل دولت بعدی مامور پیشبرد امور کرد.
این جنبش انصار الله این طرح را با ارایه یک سری دلایل رد کرد و در همین زمینه محمد عبدالسلام سخنگوی این جنبش در گفت وگو با خبرگزاری تسنیم اظهار داشت: خواسته‌ها شامل این موارد بود که اولاً تخفیف 20 یا 30 درصدی قیمت فرآورده‌های نفتی برای ملت که از نظر اقتصادی به ستوه آمده است کافی نیست. همچنین در خصوص تغییر دولت ما نمی‌خواهیم بار دیگر نظام جدیدی را تولید کنیم، همان‌طور که طرح کشورهای حاشیه خلیج فارس در سال 2011 این کار را انجام دادند، زمانی که سوار بر موج انقلاب شده و دولتی را که بر اساس نظام سهمیه‌بندی ساخته شده بود ارائه کردند.
وی افزود: پیشنهاد می‌دهیم که دولت در تصمیم خود برای افزایش قیمت مواد سوختی تجدید نظر کرده و طرحی بیش از کم کردن 500 ریال ارائه دهد. به‌علاوه اینکه تغییر در دولت باید به‌صورت حرکت به‌سوی شایسته سالاری باشد و نه سهمیه‌بندی و یا بر اساس بازپروری مفسدان.
محمد عبدالسلام در خصوص عمل به نتایج کنفرانس گفت‌وگوی ملی گفت: پیشنهاد می‌دهیم که با مطرح کردن قضایای پراکنده‌ای که ربطی به این موضوع مورد مناقشه ندارد، سعی نکنند که مردم را گمراه کنند.
