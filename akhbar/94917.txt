لیست کامل اعضای تیم آمریکا در مذاکرات هسته‌ای/برنز و شرمن در صدر هیئت آمریکایی
هیئت مذاکره‌کننده آمریکایی در حالی برای آغاز دور تازه گفت‌وگوهای هسته‌ای راهی وین می‌شود، که «ویلیام برنز» قائم مقام وزارت خارجه این تیم را همراهی می‌کند.
به گزارش خبرگزاری فارس، همانطور که پیش‌بینی می‌شد «ویلیام برنز» قائم مقام وزارت خارجه آمریکا در دور تازه مذاکرات هسته‌ای که از فردا به مدت دستکم 18 روز در وین برگزار می‌شود، هیئت مذاکره‌کننده این کشور را همراهی می‌کند. وی در دور پیشین مذاکرات نیز که دو هفته پیش آغاز و به شروع تدوین متن پیش‌نویس منجر شد، حضور داشت.
گفته می‌شود وی به همراه «جیک سالیوان» مشاور معاون رئیس‌جمهور آمریکا اعضای تیم مذاکرات مستقیم این کشور با ایران هستند. روزنامه «وال‌استریت‌ژورنال» در گزارشی با ادعای مذاکرات مستقیم تهران و واشنگتن پیش از دستیابی به توافق موقت ژنو، نوشته است که همین تیم در آن مذاکرات حضور داشته است.
بر اساس توافق موقتی که روز سوم آذر به دست آمد، طرفین باید تا آخر تیر ماه سال جاری بر سر راهکاری جامع و بلندمدت برای پایان دادن به مناقشه هسته‌ای، به توافق برسند. بازه زمانی کنونی، برای یک دوره 6 ماهه دیگر قابل تمدید است.
هیئت آمریکایی در این دور از مذاکرات که ��ه دلیل پایان ضرب‌الاجل از حساسیت بالایی برخوردار است، نسبت به ادوار قبل بزرگ‌تر است و افراد جدیدی نظیر «رابرت مالی» مدیر امور ایران و عراق شورای امنیت ملی آمریکا نیز در آن حضور دارند.
بنا بر اعلام وزارت خارجه آمریکا، علاوه بر آقای برنز، اسامی اعضای هیئت آمریکایی به شرح زیر است:
- «ویلیام جی. برنز» قائم مقام وزارت خارجه
- «وندی شرمن» مدیر امور سیاسی وزارت خارجه آمریکا
- «جاکوب (جیک) سالیوان» معاون دستیار رئیس‌جمهور و مشاور امنیت ملی معاون رئیس‌جمهور
- «بروک اندرسون» مشاور ارشد وزیر خارجه و قائم مقام امور خارجی در مذاکرات هسته‌ای
- «جیمز تیمبی» مشاور ارشد قائم مقام کنترل تسلیحات و امنیت بین‌الملل
- «رابرت مالی» مدیر ارشد امور ایران، عراق و کشورهای خلیج (فارس) در شورای امنیت ملی
- «پائول اروین» مدیر منع گسترش شورای امنیت ملی
- «آدام زوبین» مدیر دفتر کنترل دارایی‌های وزارت خزانه‌داری
- «ریچارد نفیو» معاون هماهنگ‌کننده سیاست‌های تحریمی وزارت خارجه
- «ریچارد ویل» مدیر دفتر پادمان‌ها و ایمنی هسته‌ای اداره ملی امنیت هسته‌ای وزارت انرژی
- «مری هارف» معاون سخنگوی وزارت خارجه
- «آلن ایر» سخنگوی فارسی زبان وزارت خارجه
- «دیو تیانتاوچ» مسئول امور عمومی ایران در وزارت خارجه
- «مصطفی پوپال» دستیار ویژه معاون وزیر خارجه
- «کارلوس دخوآنا» دستیار ویژه قائم مقام وزارت خارجه
