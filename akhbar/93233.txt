سفر پوتین به ژاپن به دلیل همکاری توکیو در اعمال تحریم‌های ضدروسی به تعویق می‌افتد
جانشین سفیر روسیه در ژاپن گفت که سفر «ولادیمیر پوتین» به توکیو به دلیل همراهی ژاپن در اعمال تحریم‌های غربی علیه مسکو، احتمالاً به تعویق خواهد افتاد.
خبرگزاری فارس: سفر پوتین به ژاپن به دلیل همکاری توکیو در اعمال تحریم‌های ضدروسی به تعویق می‌افتد
به گزارش خبرگزاری فارس به نقل از خبرگزاری رویترز، «یوگنی آفانسیوف» جانشین سفیر روسیه در ژاپن در مصاحبه با روزنامه روس‌زبان «روسیسکایا گازت» از احتمال تعویق سفر «ولادیمیر پوتین» به توکیو به دلیل همراهی ژاپن با کشورهای غربی در اعمال تحریم‌ها علیه مسکو خبر داد.
وی در این خصوص گفت: «تحریم‌ها تأثیر نامطلوبی بر روابط ما گذاشته‌اند، ما در حال مذاکره با طرف ژاپنی در خصوص برنامه زمان‌بندی ملاقات‌های دوجانبه هستیم. ما زمان‌بندی مشخصی برای سفر «ولادیمیر پوتین» به ژاپن مشخص کرده بودیم که متاسفانه این برنامه تغییر پیدا کرده است.»
این مقام روس در ادامه گفت که رئیس‌جمهور روسیه شخصاً در خصوص «رفتن و یا نرفتن» به ژاپن تصمیم‌گیری خواهد کرد.
ژاپن در سال‌های اخیر در پی ترمیم روابط سیاسی و اقتصادی با همسایه بزرگ غربی یعنی رسویه بوده اس، روابطی که پس از جنگ جهانی دوم و با الحاق جزایر «کوریل» به خاک روسیه در برزخ ماند. ژاپن و روسیه پس از تقابل نظامی در جنگ جهانی دوم هنوز قرارداد صلح با هم امضاء نکرده‌اند.
پس از روی کار آمدن دولت غرب‌گرا در اوکراین، روسیه و غرب بر سر همسویی و یا رویارویی با دولت جدید کی‌یف به مشکل جدی برخورده‌اند.
غربی‌ها می‌گویند که روسیه از استقلال‌طلبان شرق اوکراین که روس‌تبار هستند حمایت می‌کند، روسیه هم اوکراین را به باز شدن پای یک تهدید نظامی یعنی پیمان ناتو به مرزهای خود متهم می‌کند.
این درگیری‌ها به عرصه اقتصادی نیز کشیده شده است و پس از تحریم مقامات و اشخاص روسی توسط اروپا و آمریکا، مسکو نیز واردات مواد غذایی از این کشورها را ممنوع کرد.
