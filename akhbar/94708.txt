۵۹ افسر ارتش عراق اخراج و محاکمه می‌شوند
نخست‌وزیر و فرمانده کل نیروهای مسلح عراق از ارجاع ۵۹ افسر ارتش عراق به دادگاه نیروهای امنیت داخلی و احتمال اعدام آنها خبر داد.
به گزارش خبرگزاری فارس به نقل از پایگاه خبری «السومریة نیوز»، «نوری المالکی» نخست‌وزیر عراق چهارشنبه از تشکیل کمیته‌های حقیقت‌یاب درباره 59 افسر ارتشی که از سر خدمت خود فرار کرده‌اند، خبر داد و اعلام کرد که این افراد به دادگاه‌‌های نیروهای امنیتی ارجاع داده خواهند شد زیرا پستهای خود را ترک کرده و فرار کرده‌اند.
بر اساس این گزارش، مجازات صادره در این دادگاه‌ها تا حد اعدام نیز می‌رسد.
در بیانیه نخست‌وزیری عراق که فرماندهی کل نیروهای مسلح را نیز بر عهده دارد آمده است که این افراد اخراج و محاکمه می‌شوند.
«قاسم عطا» سخنگوی نظامی مالکی در این‌باره گفت: بر اساس احکام صادره در ماده 3/بند 1/ أ درباره مجازات‌های نیروهای امنیت کشور که در سال 2008 صادر شد و بر اساس آن هر کسی که پست خود را ترک یا به یک طرف متجاوز تسلیم کند، به اعدام محکوم می‌شود.
مالکی دو روز پیش نیز در حکمی، سلشگر «مهدی الغراوی» و معاونش سرلشکر «عبدالرحمن حنظل» و رئیس ستاد او سرهنگ «حسن عبدالرزاق» را برکنار کرد.
وی همچنین سرتیپ ستاد «هدایت عبدلکریم» فرمانده تیپ سوم پیاده نظام را برکنار کرد و به دادگاه نظامی ارجاع داد.
مالکی گفت که به زودی چند تن دیگر از فرماندهان نظامی را برکنار و آنان را به دادگاه نظامی معرفی و یا بازنشسته می‌کند.
