فرمانده ارتش پاکستان خواستار مداخله میان گروههای سیاسی رقیب شد
عمران خان، سمت چپ، رهبر تحریک انصاف و طاهر القادری، سمت راست، رهبر عوامی تحریک، خواستار برکناری نخست وزیر هستند

ژنرال راحیل شریف، فرمانده ارتش پاکستان خواستار مداخله میان اختلافات گروههای سیاسی رقیب در 
دو حزب تحریک انصاف به رهبری عمران خان و عوامی تحریک به رهبری طاهر القادری که خواستار استعفای نواز شریف، نخست وزیر پاکستان هستند، اجتماعات اعتراضی بزرگی در اسلام آباد، پایتخت آن کشور، برگزار کرده اند.

تعداد زیادی از معترضان که در طی دو هفته گذشته در خیابانهای اسلام آباد تجمع کرده اند، از شهر لاهور به پایتخت رفته اند.

آقای قادری گفته است که فرمانده ارتش از مخالفان ۲۴ ساعت فرصت خواسته بود که میان دولت و مخالفان وساطت کند. عمران خان نیز گفته است مذاکرات با ارتش آغاز شده است.

نواز شریف و ژنرال راحیل شریف در نزد هم

بر اساس خبرهای رسیده، ژنرال راحیل شریف پیشتر با نواز شریف دیدار کرده بود.

به نظر می رسد که یک سال پس از انتقال دموکراتیک قدرت به غیر نظامیان در پاکستان ارتش باری دیگر در پی بازگشت به صحنه سیاست است.

رهبران تحریک انصاف و عوامی تحریک هر دو می گویند در انتخابات سال گذشته که منجر به نخست وزیری نواز شریف شد تقلب گسترده صورت گرفته است.

طاهر القادری همچنین خواستار پیگیری قضایی علیه نواز شریف به دلیل مرگ ۱۴ نفر معترض در لاهور در ماه ژوئن گذشته است.

پلیس محلی در گزارش اولیه خود از نخست وزیر به عنوان یکی از مظنونان نام برده بود.

خواجه محمد آصف، وزیر دفاع پاکستان گفته است که ایفا نقش قانونی توسط ارتش در چهارچوب قانون اساسی باید "با دید مثبت" ارزیابی شود.

اعتراضات علیه دولت تا کنون صلح آمیز بوده اند اما هزاران نفر در منطقه سرخ شهر تجمع کرده اند که منطقه ادارات دولتی و سفارتخانه های خارجی در اسلام آباد است.

