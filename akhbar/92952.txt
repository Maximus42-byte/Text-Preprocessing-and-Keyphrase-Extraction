اوباما مجوز کمک 25 میلیون دلاری به ارتش و کردستان عراق را صادر کرد
رئیس‌جمهور آمریکا روز چهارشنبه مجوز انتقال تجهیزات و آموزش‌های نظامی به ارتش عراق و نیروهای پیشمرگه کرد به ارزش 25 میلیون دلار را صادر کرد.
خبرگزاری فارس: اوباما مجوز کمک 25 میلیون دلاری به ارتش و کردستان عراق را صادر کرد
به گزارش خبرگزاری فارس به نقل از شبکه سی‌بی‌اس، «باراک اوباما» رئیس‌جمهور آمریکا روز چهارشنبه در یادداشتی به وزیر خارجه این کشور، مجوز انتقال تجهیزات و آموزش‌های نظامی به عراق را صادر کرد.
بنا بر اعلام کاخ سفید، این تجهیزات که به نیروهای ارتش عراق و پیشمرگه کرد تحویل داده می‌شود، 25 میلیون دلار ارزش دارند. واشنگتن هدف از این اقدام را کمک به مبارزه با گروه تروریستی «داعش» اعلام کرده است. پیش از این انگلیس نیز در اقدامی مشابه، تیربارهای سنگین و مهمات آن‌ها را به عراق ارسال کرده بود.
در طول بیش از سه سالی که از بحران سوریه می‌گذرد، آمریکا و انگلیس اصلی‌ترین حامی غربی مخالفان بوده‌اند. این کشورها همراه با کشورهای عربی میلیاردها دلار در زمینه تسلیح این گروه‌ها هزینه‌ کرده‌اند. گزارش‌های متعددی تاکنون منتشر شده که نشان می‌دهد بخش اعظم تسلیحات ارسال‌شده به سوریه، اکنون در دستان گروه‌هایی چون «داعش» و «جبهه‌النصره» است.
اوباما قرار است صبح امروز (به وقت تهران) راهبرد خود برای «مقابله با داعش» را اعلام کند. شبکه سی‌ان‌ان روز چهارشنبه گزارش داد که تسریع تسلیح مخالفان «میانه‌رو» سوری، از اصلی‌ترین سر خط‌های راهبرد اوباما خواهد بود. خانواده «استیون ساتلاف» خبرنگار آمریکایی که دو هفته قبل به دست داعش کشته شد، روز سه‌شنبه اعلام کردند وی توسط یکی از گروه‌های «میانه‌رو» ربوده و سپس به مبلغی بین 25 تا 50 هزار دلار به داعش فروخته شده است. «جیمز فولی» دیگر خبرنگار کشته‌شده آمریکایی را نیز گروهی موسوم به تیپ داوود، از جمله گروه‌های مورد حمایت آمریکا که بعدها به داعش پیوست، به عنوان «نشان وفاداری» به این گروه تحویل داده بود
