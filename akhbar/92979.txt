هشدار در مورد سوءتغذیه در پنج استان ایران
وزارت بهداشت می گوید که کمبود ریزمغذی ها، آهن و انواع ویتامین در کودکان، دانش آموزان و زنان باردار رو به افزایش است

یک مقام وزارت بهداشت و درمان ایران اعلام کرده است که پنج استان کهگیلویه و بویراحمد، سیستان و بلوچستان، هرمزگان، کرمان و خوزستان با "سوء تغذیه و ناامنی غذایی" مواجه هستند.

دکتر زهرا عبداللهی، مدیر کل دفتر بهبود تغذیه وزارت بهداشت و درمان به خبرگزاری دولتی ایران- ایرنا گفته که مطالعات و بررسی ها نشان می دهد "کمبود ریزمغذی ها، آهن، انواع ویتامین به ویژه در سوء تغذیه در اثر مصرف نامتوازن و نامناسب مواد غذایی بروز می کند و معمولا علائم و نشانه های آن به صورت کم وزنی، کوتاه قدی و لاغری ظاهر می شود.

بررسی های وزارت بهداشت ایران نشان می دهد که در سال ۱۳۷۴ شاخص کوتاه قدی در کودکان زیر پنج سال ایران حدود ۲۰ درصد بود که این شاخص در سال ۱۳۸۹ به ۶.۸ درصد کاهش پیدا کرد.

بنابر همین تحقیقات، در سال ۱۳۷۴ سوء تغذیه به لحاظ کم وزنی در کودکان زیر پنج سال ۱۶.۶ درصد بود که این رقم در سال ۱۳۸۹ به ۴ درصد کاهش پیدا کرد.

بااین حال گزارشها نشان می دهد که شاخص کم وزنی در برخی استانها همچنان بالاست، چنانکه در هرمزگان شاخص کم وزنی ۱۲ درصد و در سیستان و بلوچستان ۱۲.۹ درصد است.

این آمارها نشان می دهد که وضعیت سوء تغذیه تا حدودی بهبود پیدا کرده است، اما به گفته خانم عبداللهی این استانها "با توجه به شاخص های مورد نظر جزو استان های بسیار نا امن غذایی قرار دارند."
کم خونی و کمبود ویتامین در کودکان

در ۱۰ سال گذشته بیش از ۴۰ درصد کودکان و دانش آموزان کشور با مشکل کم خونی و کمبود انواع ویتامین‌ها مواجه بودند و اکنون این معضل تا حدودی کاهش یافته ولی در برخی شاخص‌ها هنوز با بحران مواجه هستیم.

دکتر زهرا عبداللهی مدیر کل وزارت بهداشت و درمان

به گفته خانم عبداللهی، "میانگین کوتاهی قد در برخی این استان ها بیش از دو برابر شاخص کشوری است."

شاخص کشوری کوتاه قدی شش درصد است، اما به عنوان نمونه کوتاه قدی در استان سیستان و بلوچستان حدود ۲۱ درصدی یعنی بیش از سه برابر متوسط کشوری، در کهگیلویه و بویراحمد دو برایر یعنی حدود ۱۲ درصد و در هرمزگان ۱۱ درصد است.

خانم عبداللهی گفته است: "در ۱۰ سال گذشته بیش از ۴۰ درصد کودکان و دانش آموزان کشور با مشکل کم خونی و کمبود انواع ویتامین ها مواجه بودند و اکنون این معضل تا حدودی کاهش یافته ولی در برخی شاخص ها هنوز با بحران مواجه هستیم."

این مقام وزارت بهداشت تاکید کرده است که "اکنون بیش از ۷۰ و گاهی تا ۱۰۰ درصد دانش آموزان کشور با مشکل و کمبود ویتامینD مواجه هستند."

برای همین وزارت بهداشت و درمان برای کاهش معضل امنیت غذایی برنامه ای در دست دارد تا با شروع سال تحصیلی، مکمل های حاوی ویتامین "دی" را بین دانش آموزان توزیع کند.

به گفته خانم عبداللهی، اولویت با استانهای محروم و ناامن غذایی است و توزیع شیر در مدارس و اضافه کردن برخی مکمل های غذایی نظیر ویتامین دی به آرد و نان از دیگر برنامه های وزارت بهداشت برای "پیشگیری و سوء تغذیه" است.

دولت ایران هم توزیع سبد کالا را با هدف مبارزه با "سوء تغذیه" شروع کرد و علی ربیعی وزیر تعاون، کار و رفاه اجتماعی گفت که این طرح با هدف حمایت غذایی و مبارزه با فقر و جلوگیری از سوء تغذیه انجام می شود و برای اجرای آن دو هزار و ۴۰۰ میلیارد تومان بودجه در نظر گرفته شده است.

در این طرح که هر سال چهار بار اجرا خواهد شد، کالاهایی بین افراد نیازمند توزیع می شود که دچار کمبودپروتئین و ویتامین هستند.کودکان دو تا پنج سال، دانش آموزان و زنان باردار این استانها رو به افزایش است."
