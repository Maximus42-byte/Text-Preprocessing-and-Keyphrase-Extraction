  تاکید ژاپن و انگلیسی بر جلوگیری از اشاعه فن‌آوری هسته‌یی کره شمالی 
 ژاپن و انگلیس توافق کردند برای جلوگیری از اشاعه فن‌آوری هسته‌یی کره شمالی که به گفته آن‌ها "تهدیدی برای جهان" است، با یکدیگر همکاری کنند.

به گزارش خبرگزاری دانشجویان ایران (ایسنا)، یک مقام وزارت دفاع ژاپن روز جمعه در جمع خبرنگاران گفت که ایتسونوری اونودرا، وزیر دفاع ژاپن و فیلیپ هاموند، همتای انگلیسی‌اش روز جمعه توافق کردند که یک قرارداد حفاظت از اطلاعات ر ا امضا کنند، قراردادی که به دولت‌های دو کشور اجازه می‌دهد با یکدیگر تبادل اطلاعات نظامی و اطلاعات تروریستی داشته باشند.

به گزارش خبرگزاری کیودو، ژاپن توافق‌نامه‌ مشابهی را با آمریکا، فرانسه و سازمان پیمان آتلانتیک شمالی (ناتو) امضا کرده است.

اونودرا و هاموند در حاشیه نشست امنیتی آسیا که عصر جمعه جلسات سه روزه‌اش را در سنگاپور آغاز کرد با یکدیگر ملاقات کردند. برنامه‌ی هسته‌یی تسلیحاتی کره شمالی از موضوعات بحث دو طرف بود.

درحالی که نگرانی‌ها درباره برنامه‌ هسته‌یی کره شمالی هم‌چنان ادامه دارد، کره شمالی تاکید کرد که محافظت از بازدارنده هسته‌یی "ارزشمندش" را افزایش خواهد داد، اظهاراتی که تمایل این کشور به از سرگیری مذاکرات شش جانبه درباره خلع سلاح هسته‌یی‌ پیونگ یانگ را زیر سوال برد.

روزنامه رودونگ، روزنامه حزب حاکم کره شمالی اعلام کرد که یک بازدارنده هسته‌یی قوی تنها تضمین "پیروزی نهایی" در برابر نیروهای امپریالیسم است.

این روزنامه در سرمقاله خود نوشت: ما شمشیر هسته‌یی ارزشمندمان را محکم‌تر در دست خواهیم گرفت و با نهایت قدرت به جنگ طرفداران امپریالیسم خواهیم رفت.

سرمقاله این روزنامه چند روز پس از آن منتشر شد که رسانه‌های چینی اعلام کردند که کیم جونگ اون، رهبر کره شمالی به شی جینپینگ، رییس‌جمهور چین اطلاع داد که پیونگ یانگ از سرگیری مذاکرات شش جانبه پیرامون خلع سلاح هسته‌یی‌اش را در نظر خواهد گرفت.

خبرگزاری شینهوا گزارش داد که این پیغام در نامه‌ای توسط نماینده ویژه رهبر کره شمالی به دست رییس‌جمهور چین رسید.

رسانه‌های کره شمالی فرستادن این نامه را تایید کرده‌اند ولی اشاره‌ای به پیشنهاد از سرگیری مذاکرات نکرده‌اند.

سرمقاله روزنامه رودونگ یکی از نمونه‌های مطالبی است که در روزهای اخیر در کره شمالی منتشر شده است و تعهد پیونگ یانگ به دنبال کردن برنامه هسته‌یی تسلیحاتی‌اش را نشان می‌دهد.

کره شمالی بارها گفته است که برنامه هسته‌یی تسلیحاتی‌اش که برای توسعه یک بازدارنده هسته‌یی است، قابل مذاکره نیست.

خبرگزاری مرکزی کره شمالی نیز در روزهای اخیر در بیانیه‌ای تعهد پیونگ یانگ به داشتن تسلیحات هسته‌یی را تایید کرد.

این اظهارات از جانب رسانه‌های رسمی کره شمالی در حالی منتشر می‌شود که چو ریونگ هه، نماینده ویژه کیم جونگ اون، رهبر کره شمالی سفر اخیرش به چین به رییس‌جمهور این کشور گفت که کشورش قصد دارد از طریق مذاکرات مشکلات را حل کند.

بیانیه خبرگزاری رسمی کره شمالی نشان می‌دهد که کره شمالی قصد ندارد توسعه تسلیحاتی‌اش را کنار بگذارد، در حالی که آمریکا این پیش شرط را برای از سرگیری مذاکرات شش جانبه تعیین کرده است.

مذاکرات شش جانبه درباره برنامه هسته‌یی کره شمالی با حضور کره جنوبی، کره شمالی، آمریکا، چین، روسیه و ژاپن برگزار می‌شود؛ این مذاکرات از سال 2009 به حالت تعویق درآمده است.

پس از آن که کره شمالی در ماه دسامبر سال گذشته موشک "تپودونگ 2" را آزمایش کرد و پس از آن در ماه فوریه سومین آزمایش هسته‌یی‌اش را انجام داد، تنش‌ها در شبه جزیره کره اوج گرفت.

شورای امنیت سازمان ملل در واکنش به این آزمایشات تحریم‌های جدیدی را علیه کره‌شمالی اعمال کرد،‌ آمریکا و کره جنوبی در ماه مارس دست به رزمایش مشترک زدند و سئول نسبت به حملات بازدارنده احتمالی علیه همسایه شمالی‌اش هشدار داد.

این اقدامات واکنش جنگ‌طلبانه‌ای را از جانب پیونگ یانگ به دنبال داشت. کره شمالی اعلام کرد که صلح با کره‌ جنوبی به پایان رسیده است و همه توافق‌نامه‌های خلع سلاح که تاکنون امضا کرده بود را محکوم کرد و تهدید کرد که پایگاه‌های آمریکا در اوکیناوا،‌ گوام و پرل هاربر را هدف قرار خواهد داد و یک شرکت سهام مشترک با کره جنوبی که در منطقه صنعتی کاسونگ قرار داشت را تعطیل کرد.

به نظر می‌رسد که کره شمالی در یک ماه اخیر کمی از موضع خصمانه‌اش کاسته است. این کشور موشک‌های بالستیکش را از سایت پرتاب آن‌ها در شمال این کشور عقب کشید.

اقدامات خصمانه کره شمالی حتی عصبانیت چین،‌ مهم‌ترین متحد این کشور را نیز برانگیخت، تا جایی که طبق گزارشات رسانه‌های چینی، رییس‌جمهور این کشور با صراحت به نماینده ویژه کره‌شمالی گفت که کشورش باید به مذاکرات دیپلماتیک با هدف خلع سلاح هسته‌یی پیونگ یانگ بازگردد.

اگرچه چین حامی اقتصادی کره شمالی است، رهبر این کشور توجه زیادی به درخواست‌های پکن مبنی بر این که پیونگ یانگ با آزمایشات هسته‌یی و موشکی‌اش غرب را تحریک نکند و وضعیت منطقه را به هم نریزد،‌ نکرده است.

رییس‌جمهور چین با درخواست از سرگیری مذاکرات شش جانبه با هدف خلع سلاح هسته‌یی کره شمالی با حضور آمریکا،‌ روسیه،‌ چین،‌ ژاپن، کره جنوبی و کره شمالی چالشی را روی در روی دولت باراک اوباما، رییس‌جمهور آمریکا قرار داد���� است.

آمریکا و کره جنوبی خواستار پیش‌شرط‌هایی برای مذاکرات شده‌اند، از جمله تعهد کره شمالی مبنی بر این که برنامه هسته‌یی‌اش را کنار خواهد گذاشت.

کره شمالی در گذشته توجهی به این شرط نکرده است و کارشناسان آمریکایی می‌گویند که احتمال این که رهبر کره شمالی عقب‌نشینی کند بسیار کم است. 
