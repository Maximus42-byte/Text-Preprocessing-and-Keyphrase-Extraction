انگلیس: تحریم‌های جدید روسیه از اوایل هفته آینده اعمال می‌شود
سخنگوی دفتر نخست‌وزیری انگلیس می‌گوید که «دیوید کامرون» و دیگر رهبران اروپا با اعمال دور جدید تحریم‌ها علیه روسیه از اوایل هفته آینده موافقت کرده‌اند.
خبرگزاری فارس: انگلیس: تحریم‌های جدید روسیه از اوایل هفته آینده اعمال می‌شود
به گزارش خبرگزاری فارس به نقل از خبرگزاری رویترز، سخنگوی نخست‌وزیر انگلیس امروز پنج‌شنبه گفت که «دیوید کامرون» در ساعت‌های صبحگاهی با دیگر رهبران اروپا مکالمه تلفنی داشته و بر سر اعمال دور جدید تحریم‌ها علیه روسیه از اوایل هفته آینده موافقت کرده‌اند.
وی گفت که «کامرون» در این گفت‌وگوهای تلفنی با «هرمان ون‌رمپوی» رئیس شورای اروپا، «آنگلا مرکل» صدراعظم آلمان، «فرانسوا اولاند» رئیس‌جمهور فرانسه و «ماتئو رنتسی» نخست‌وزیر ایتالیا به تبادل نظر پرداخته است و نهایتاً طرفین بر سر اعمال دور جدید تحریم‌ها علیه روسیه موافقت کرده‌اند.
این تحریم‌ها دوشنبه هفته گذشته در شورای اروپا تصویب شده بود ولی سفرای اتحادیه اروپا تا دیروز، 3 مرتبه اعمال تحریم‌های جدید علیه روسیه را به تعویق انداخته بودند، نیاز غول‌های اقتصادی اروپا به گاز روسیه و روند مثبت مذاکرات میان روسیه و اوکراین و نتیجه آن در اعلام آتش‌بسی در شرق اوکراین، از دلائل اصلی این تعویق بود.
استقلال‌طلبان شرق اوکراین که عموما روس‌تبار هستند و از 6 ماه قبل در پی سقوط دولت مرکزی تحت فشار معترضان مورد حمایت غرب، اعلام خودمختاری کرده‌اند، روز جمعه با دولت این کشور اعلام آتش‌بس کردند. با این حال، مقامات شورای اروپا روز دوشنبه تحریم‌های تازه‌ای را علیه روسیه تصویب کردند، اما تاکنون آن را اجرایی نکرده بودند.
روسیه تهدید کرده در صورت اجرای تحریم‌های جدید، اقدامات متقابلی را انجام می‌دهد. «دیمیتری مدودوف» نخست‌وزیر روسیه این هفته تلویحا تهدید کرد که ممکن است روسیه آسمان خود را به روی پروازهای غربی ببندد.
