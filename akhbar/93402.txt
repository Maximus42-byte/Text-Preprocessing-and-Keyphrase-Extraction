سردار رمضان شریف در گفتگو با باشگاه خبرنگاران؛
یگان‌های سپاه هم‌اکنون در سراوان مستقر شده‌اند/برنامه سپاه برای تنبیه جدی گروهک‌های تروریستی
مسئول روابط عمومی سپاه گفت: به دلیل حساسیتی که وجود داشت و مسائل خاصی که نقطه مرزی سراوان دارد، با تصمیم شورای عالی امنیت ملی، ۳۰۰ کیلومتر از مرز سراوان به منظور تامین امنیت پایدار به طور مستقیم در اختیار قرارگاه قدس سپاه قرار گرفت.
 سردار رمضان شریف مسئول روابط عمومی سپاه پاسداران انقلاب اسلامی در گفتگو با خبرنگار دفاعی_امنیتی باشگاه خبرنگاران، درباره واگذار شدن ۳۰۰ کیلومتر از مرز سراوان به نیروی زمینی سپاه پاسداران، گفت: از حدود ۱۰ روز پیش ۳۰۰ کیلومتر از مرز سراوان در اختیار سپاه قرار گرفته که این امر پس از دو اتفاقی که در مرز سراوان افتاد و منجر به شهادت ۱۴ مرزبان و دیگری که منجر به ربایش ۵ مرزبان کشورمان شد، انجام شده است.  
 
وی تصریح کرد: به دلیل حساسیتی که وجود داشت و مسائل خاصی که این نقطه مرزی دارد، با تصمیم شورای عالی امنیت ملی، ۳۰۰ کیلومتر از مرز سراوان به منظور تامین امنیت پایدار به طور مستقیم در اختیار قرارگاه قدس سپاه قرار گرفت.  
 
مسئول روابط عمومی سپاه اظهار داشت: سردار جعفری فرمانده کل سپاه پاسداران به منظور بازدید از وضعیت آمادگی قرارگاه قدس و بررسی سایر مسائل مرزی در سیستان و بلوچستان، سفری به آنجا انجام داد و هم‌اکنون یگان‌های سپاه در آنجا مستقر شده‌اند و این بخش از مرز تحویل سپاه شده و در وهله اول تلاش می‌شود که از تکرار این موارد به‌طور جدی جلوگیری شود و گروهک‌های معاند به صورت جدی تنبیه شوند.  
 
وی درباره اظهارات فرمانده نیروی انتظامی مبنی بر اینکه هنوز هیچ سندی دال بر شهادت یکی از مرزبان‌ها در اختیار نداریم، بیان داشت: آن چیزی که فرمانده نیروی انتظامی گفتند، براساس مبنای اطلاعاتی‌شان است، البته چون موارد مربوط به مرزبانی پس از اتفاقاتی که افتاد و مرزبانان به داخل مرز پاکستان انتقال یافتند، این امر از طریق وزارت کشور و وزارت خارجه دنبال می‌شود.  
 
شریف ادامه داد: اقدام لازم برای اشراف کلی در ساعت اولیه این اتفاق صورت گرفت و سپاه تلاش ویژه‌ای کرد که با شناسایی آن محل قبل از انتقال مرزبانان به عمق پاکستان اقدامی صورت بگیرد که بنا به دلایلی انجام نشد و آن‌ها را به داخل مرز پاکستان انتقال دادند و به‌دلیل عدم اشرافی که پاکستانی‌ها به مرزشان داشتند این مسئله اتفاق افتاد اما نکته‌ای که وجود دارد این است که این گروهک معاند با احساسات و افکار عمومی ملت ما بازی کرده و علی‌القاعده باید تاوان سختی را بپردازد.  
 
مسئول روابط عمومی سپاه درباره ادعای گروهک تروریستی جیش العدل مبنی بر اینکه در روز ۱۳ فروردین یکی دیگر از مرزبانان را به شهادت می‌رساند، اظهار داشت: با این اقدام در واقع با احساسات ۷۰ میلیون ایرانی بازی می‌کنند اما امیدواریم با اقدام قاطعی که انجام می‌شود، این گروهک‌ها تنبیه شوند و دیگر شاهد تداوم این حرکت‌های زشت نباشیم.  
 
شریف در پایان درباره فیلم منتشر شده از نحوه ربایش مرزبانان ایرانی، خاطرنشان کرد: این فیلم به نظر نمی‌آید که مستند باشد و بررسی‌های نیروی انتظامی، وزارت اطلاعات و اطلاعات قرارگاه قدس مستند بودن این فیلم را تائید نمی‌کند.
