 علی‌رغم برکناری نخست‌وزیر انقلابیون یمن برای تحقق اهداف نهایی به تظاهرات سراسری ادامه دادند
به دنبال برکناری نخست‌وزیر یمن، انقلابیون یمنی به رهبری الحوثی‌ها تظاهرات خود برای تحقق کامل اهداف را تشدید کردند.
عبدربه منصور هادی روز سه‌شنبه در حالی دولت محمد باسندوه را برکنار کرد و وعده تشکیل دولت جدید را به مردم داد که فکر می‌کرد با این تصمیمات می‌تواند تحصن 15 روزه الحوثی‌ها را پایان ببخشد. اما هادی اشتباه می‌کرد چرا که این وعده‌ها و پیشنهادها برای ترسو‌هایی مناسب است که داعیه قدرت و سهم‌خواهی در سیاست را داشته باشند، حال آنکه انقلابیون بارها اعلام کرده‌اند که تنها به دنبال تحقق مطالبات مردمی هستند. بنابراین حتی با وجود برکناری باسندوه، الحوثی‌ها در کنار دیگر مردم انقلابی دیروز تظاهرات میلیونی خود را در استان‌های مختلف برگزار کردند. به گزارش خبرگزاری تسنیم به نقل از المیادین، معترضان تظاهرات خود را در پنج مسیر صنعا پایتخت یمن ادامه دادند و به تحقق اهداف خود تاکید کردند.
در همین حال محمد عبدالسلام سخنگوی الحوثی‌ها اعلام کرد که طرح ارائه شده از سوی رئیس‌جمهور یمن تنها برای دور زدن انقلاب مردم است و خواسته‌های یمنی‌ها را برآورده نمی‌کند. وی ضمن اینکه تاکید کرد الحوثی‌ها به فشار خود بر دولت ادامه می‌دهند گفت: الحوثی‌ها تسلیم نمی‌شوند اما درهای گفت‌وگو باز است.
همچنین برخی منابع به نقل از رهبران انصارالله اعلام کردند که رایزنی‌ها در سطح وسیعی میان دو طرف ادامه دارد. از جمله مهمترین علل تداوم اعتراضات بعد از برکناری نخست‌وزیر، این است که عبدربه منصور هادی دستور لغو تصمیم حذف یارانه سوخت را نداده و تنها با کاهش 30 درصدی قیمت مشتقات نفتی موافقت کرده است. از سوی دیگر رئیس‌جمهور یمن حق انتخاب وزرای کلیدی کابینه در دولت آینده را همچنان برای خود محفوظ داشته است. در همین ارتباط «علی البخیتی» عضو دفتر سیاسی جنبش انصارالله در خصوص طرح ارائه شده از سوی کمیته ریاست‌جمهوری یمن اعلام کرد که این طرح پاسخگوی مطالبات حداقلی مردم یمن نیست. وی تاکید کرد: کاهش 500 ریالی قیمت بنزین و گازوئیل که در طرح مذکور ذکر شده است، مطالبات مردم را که خواهان لغو کامل قیمت‌های جدید هستند، پاسخگو نیست. البخیتی پیشنهاد کرد که این طرح به همه‌پرسی گذاشته شود.
