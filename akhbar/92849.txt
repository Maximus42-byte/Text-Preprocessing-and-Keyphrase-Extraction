امضاي توافقنامه همكاري قرقيزستان و ناتو براي انتقال تجهيزات
قرقيزستان و سازمان پيمان آتلانتيك شمالي (ناتو) توافقنامه‌اي را براي انتقال تجهيزات اين سازمان از خاك قرقيزستان به امضا رساندند.

به گزارش خبرگزاري دانشجويان ايران (ايسنا)، به نقل از خبرگزاري شينهوا، سرويس مطبوعاتي وزارت امور خارجه قرقيزستان اعلام كرد: اين توافقنامه در نشست سران سازمان پيمان آتلانتيك شمالي در شيكاگو به امضا رسيد.

بر اساس اعلام وزارت امور خارجه قرقيزستان، اين توافقنامه براي توسعه هر چه بيشتر همكاري‌ها ميان اين كشور و ناتو بوده و از اهميت بسزايي برخوردار است. اين توافق همچنين نقش مهمي در ايجاد ثبات در منطقه با توجه به پايان گرفتن جنگ افغانستان و نيز حصول اطمينان از برقراري امنيت در قرقيزستان و آسياي ميانه دارد.

الكساندر ورشبوو، يكي از مقام‌هاي عالي‌رتبه ناتو در مراسم امضاي اين قرارداد از حمايت‌هاي قرقيزستان قدرداني كرد و گفت كه اين توافقنامه براي كمك به ايجاد ثبات در افغانستان ضروري و مهم است.

روسلان قزاقبايف، وزير امور خارجه قرقيزستان نيز اعلام كرد، كشورش به كمك‌رساني به جامعه بين‌المللي در تامين امنيت،‌ صلح و ثبات و همچنين توسعه اجتماعي و اقتصادي افغانستان ادامه خواهد داد.

توافقي كه ميان نات�� و قرقيزستان به امضا رسيد، تاكنون مورد تاييد پارلمان و رئيس جمهوري اين كشور قرار نگرفته است.  

