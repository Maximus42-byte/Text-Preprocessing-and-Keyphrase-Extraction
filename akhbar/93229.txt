اعمال تحریم‌های جدید روسیه علیه امریکا و کانادا
وزارت امور خارجه‌ی روسیه اعلام کرد به تلافی اقدامات تنبیهی جدید علیه مسکو، روسیه تحریم‌های جدیدی علیه امریکا و کانادا اعمال کرده است.
الکساندر لوکاشویچ، سخنگوی وزارت امور خارجه‌ی روسیه، روز پنج شنبه (۱۸ اردیبهشت، ۸ می) در بیانیه‌ای گفت مسکو فهرست مقامات امریکایی و کانادایی را که از ورود آنها به روسیه ممانعت به عمل می‌آید، افزایش داده است.
لوکاشویچ گفت: «تحریم در کل روش ما نیست، اما اقدامات غیر دوستانه ما را به پاسخ وا می‌دارد. تحریم‌های اخیر از سوی واشنگتن و اوتاوا نیز مستثنی نیستند.»
وی گفت اقدام روسیه یک اقدام نمایشی نیست و بنابراین اسامی افراد ممنوع الورود شده افشا نمی‌شود.
وی گفت: «برخلاف امریکایی‌ها و کانادایی‌ها، ما یک نمایش بر پا نکرده‌ایم... افراد تحت تحریم زمانی که درخواست روادید بدهند، متوجه خواهند شد.»
امریکا در تاریخ ۲۸ آوریل تحریم ممنوعیت صدور روادید و توقیف دارایی‌ها را علیه چندین نفر از مقامات عالی‌رتبه‌ی روسیه اجرا کرد. واشنگتن همچنین با طرح این ادعا که مسکو در کاهش بحران در اوکراین به توافق ژنو پایبند نبوده است، ۱۷ شرکت را نیز در فهرست تحریمی خود جای داد.
امریکا و کانادا در ماه مارس به دنبال الحاق کریمه به فدراسیون روسیه چندین دور تحریم‌های پیاپی علیه مسکو اعمال کردند.
روسیه در واکنش به دور اول تحریم‌های امریکا، ۱۱ مقام و قانون‌گذار امریکایی از جمله سناتور جان مک کین و جان بِینر رئیس مجلس نمایندگان امریکا را تحریم کرد.
روسیه همچنین در پاسخ به تحریم‌های اوتاوا علیه برخی مقامات مسکو بر سر موضوع کریمه، تحریم‌هایی علیه شماری از مقامات، قانون‌گذاران و چهره‌های عمومی کانادا اعمال کرد.
کریمه پس از برگزاری همه‌پرسی ۱۶ مارس که در آن ۹۶.۸ درصد از مردم کریمه رای به الحاق به روسیه دادند، از اوکراین اعلام استقلال کرد و رسما بخشی از فدراسیون روسیه شد. میزان حضور در این همه پرسی ۸۳.۱ درصد بود.
