حزب‌الله توان حمله زمینی به اسرائیل را دارد/جلیله را از دست می دهیم
یک مقام صهیونیست با اشاره به توان تهاجم زمینی حزب الله به رژیم صهیونیستی، پیش بینی کرد که در آینده این رژیم بخش هایی از خاک «جلیله» را از دست بدهد. وی تاکید کرد که حزب الله هنوز ترور فرماندهان خود را از یاد نبرده است.
به گزارش پایگاه اطلاع رسانی شبکه خبر، یک مقام صهیونیست در گفتگو با رسانه‌های این رژیم اذعان کرد که حزب‌ الله با تجربیاتی که از نبردهای گذشته به دست آورده، اکنون توان تهاجم زمینی به رژیم صهیونیستی را دارد.
این مقام صهونیست پیش‌بینی کرد که حزب‌الله به نظر می رسد در نبرد آینده، حملات گسترده موشکی را با حمله زمینی به بخش‌هایی از «جلیله» همراه کند و ممکن است مدتی بخش‌هایی از این اراضی را به تصرف خود درآورد.
وی با بیان اینکه ساختار مناطق شمالی فلسطین اشغالی، حزب‌الله را قادر می‌ کند تا دست به حملات غافلگیرانه بزند، گفت که حزب‌الله در جریان نبرد در سوریه، برای درگیری‌های زمینی آماده شده است. وی تصریح کرد: «اگر ادعا کنیم که این امر غیرممکن است، خودمان و افکار عمومی را فریب داده‌ایم.»
به گفته وی ارزیابی‌های اطلاعاتی رژیم‌صهیونیستی این است که هم اکنون احتمال درگیری اندک است و حزب‌الله فعلا قصد آغاز نبرد با با رژیم صهیونیستی را ندارد؛ اما حزب‌الله همچنان ترور فرماندهان خود را از یاد نبرده و تصمیم قطعی برای پاسخ نظامی به این اقدامات را اتخاذ کرده است.
