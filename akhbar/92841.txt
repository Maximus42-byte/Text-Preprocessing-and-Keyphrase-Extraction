سفر کری به عربستان؛ دیپلماسی ترمیم روابط
گروه تحقیق و تفسیر خبر- ˈجان کریˈ وزیر امورخارجه آمریکا، در حالی روز دوشنبه در قالب سفر خاورمیانه ای به ریاض وارد شد که به نظر می رسد اختلافهای اخیر میان واشنگتن - ریاض بر سر موضوع سوریه و ایران، دو کشور را در مسیر دیپلماسی ترمیم روابط قرار داده است.
خاورمیانه، منطقه ای پرچالش، بی ثبات اما مملو از منابع غنی انرژی و ثروت است که برای دهه های مختلف نقطه تلاقی منافع کشورها و قدرت های بزرگ و نقطه کانونی تحرک دیپلماسی کشورهای مختلف جهان بوده است. یکی از این کشورها آمریکا است که برای دهه ها، نقطه ثقل سیاست خارجی خود را بر این منطقه قرار داده است.
بر این اساس، ˈجان کریˈ وزیر امورخارجه آمریکا، در حالی روز شنبه یازدهم آبان ماه سفر 9روزه خود را به خاورمیانه (کشورهای عربستان، فلسطین اشغالی، اردن، امارات عربی متحده، الجزایر و مراکش) آغاز کرده که خبرگزاری ها این سفر را تلاشی برای کاهش تنش ها، بهبود روابط با عربستان و نیز گفت وگو درباره ایران و بحران سوریه عنوان کرده اند.
جان کری در مقام وزارت خارجه آمریکا پیش از این، دو بار به عربستان سفر کرده است. به گزارش خبرگزاری رویترز، وزیر خارجه آمریکا در دیدار با ملک عبدالله پیام ˈباراک اوباماˈ رییس جمهوری آمریکا را به پادشاه عربستان رساند. همچنین، دیدار جان کری و پادشاه عربستان سعودی نخستین دیدار وی طی 10 ماه گذشته است.
روابط عربستان و آمریکا برای دهه های متمادی، روابطی راهبردی و مستحکم بوده است؛ به نحوی که بسیاری از تحلیل گران از آن بعنوان معادله نفت در برابر امنیت یاد می کنند. این روابط تا زمان حوادث یازده سپتامبر در سال2001، با روندی کم و بیش مشابه ادامه داشت، اما مجموعه تحولات بعد از یازده سپتامبر از جمله طرح خاورمیانه بزرگ، مبارزه با تروریسم و جنگ عراق از سوی دولت آمریکا باعث تغییراتی در روابط واشنگتن و ریاض شد.
روند تحولات منطقه ای بعد از اشغال عراق توسط آمریکا، تحولات فلسطین و لبنان و همچنین افزایش نقش خاورمیانه ای ایران باعث نگرشی جدید به روابط دوجانبه از سوی هر دو دولت آمریکا و عربستان سعودی شده است تا بتوانند به مدیریت مسایل منطقه ای بر اساس اهداف و دیدگاه های مشترک خود بپردازند.
بحران سوریه را شاید بتوان از چالش های منطقه ای دانست که اگرچه دو طرف با نگرش های مشترکی مبنی بر حمایت از معارضین سوری وارد این بحران گردیدند و به نوعی عربستان از حامیان منطقه ای معارضین محسوب می شود اما اجتناب آمریکا از ورود به جنگ با سوریه و یا به نوعی کنار گذاشتن موقتی گزینه حمله نظامی، به اختلاف در میان دولت های حامی معارضین سوریه و بوی‍ژه عربستان با واشنگتن منجر شده است که نماد این اختلاف را می توان به نقل قول از شاهزاده بندر بن سلطان رییس اطلاعات عربستان سعودی اشاره داشت که به دیپلمات های اروپایی گفته است کشورش در رابطه با آمریکا ˈتغییری جدیˈ خواهد داد.
در این چارچوب، بسیاری از ناظران سیاسی سفر اخیر جان کری را نوعی دیپلماسی ترمیم روابط خوانده اند که آمریکا تلاش می کند تا از طریق آن حمایت خود را از رویکردهای منطقه ای عربستان نشان دهد و پیوندهای گذشته را بازیابی کند. در این زمینه، کری روز یکشنبه در یک کنفرانس مطبوعاتی مشترک با ˈنبیل فهمیˈ وزیر امور خارجه مصر، در قاهره اعلام کرد: ˈبرخی از کشورها هستند که از آمریکا تنها یک درخواست در ارتباط با سوریه دارند و ما کار دیگری انجام داده ایمˈ. ولی وی تاکید کرد: ˈاختلاف های موجود در مورد تاکتیک های فردی در سیاستگذاری به معنای اختلاف در هدف اصلی سیاستگذاری نیستˈ.
همچنین وزیر امورخارجه عربستان روز دوشنبه سیزدهم آبان در کنفرانس مطبوعاتی مشترک خود با همتای آمریکایی خود در ریاض با اشاره به اختلاف های اخیر سیاسی دو کشور، گفت که چنین اختلافاتی، بخشی از روابط بین هر دو کشوری است و عمدتا بر تاکتیک ها نه اهداف متمرکز است. وی افزود: اختلاف، یک مساله عادی است و ما درصدد هستیم آن را از طریق ارتباط بین دو کشور برطرف کنیم.
از این منظر، با نگاهی به رابطه تاریخی این دو کشور در 8 دهه گذشته می توان دریافت که رابطه عربستان با آمریکا طی چند دهه گذشته بر اساس ˈنیاز مشترکˈ شکل گرفته است.
از این منظر، بسیاری از کارشناسان سیاسی بر این باورند که ˈامنیت و انر‍ژیˈ دو نیاز مشترکی است که موجب شده تا واشنگتن و ریاض همواره حول ائتلافی دفاعی- امنیتی و اقتصادی- نفتی گردهم آیند.
در این چارچوب اگرچه آمریکایی ها تلاش کرده اند تا طی یک دهه گذشته از طریق اتخاذ سیاست هایی همچون متنوع سازی منابع انرژی و نیز متنوع سازی کشورهای فروشنده نفت، آسیب پذیری اقتصاد آمریکا به منابع انرژی خاورمیانه و بویژه نفت عربستان را کاهش دهند اما همچنان نفت مهمترین عامل تمرکز واشنگتن بر عربستان و تحکیم روابط دو طرف است.
از سوی دیگر، برای ریاض حفظ ثبات و امنیت خود در منطقه بی ثبات خاورمیانه مهمترین هدف راهبردی محسوب می شود که این مسیر را طی چند دهه گذشته از ایجاد ائتلاف با واشنگتن و خرید تجهیزات نظامی از آمریکا دنبال کرده که در این میان یکی از اهداف سفر منطقه ای کری به خاورمیانه و بوی‍ژه کشورهای عربی خلیج فارس نیز مذاکره بر سر فروش تجهیزات نظامی به ریاض اعلام شده است.
آمریکا با عربستان قرارداد بزرگ فروش تجهیزات نظامی بالغ بر 60 میلیارد دلار دارد که بر اساس این قرارداد که روند اجرای آن 15 تا 20 سال ادامه خواهد داشت، آمریکا بیش از 84 جنگنده اف 15، 70 تانک، 72 بالگرد شکاری نظامی، 36 بالگرد سبک و بیش از هزاران بمب هوشمند لیزری به عربستان می فروشد. همچنین، مقامات عربستان سعودی در سال های 2001 تا 2008 میلادی بالغ بر 37 میلیارد دلار برای تامین تسلیحات نظامی این کشور بودجه صرف کرده اند.
براین مبنا، به نظر می رسد که واشنگتن تلاش می کند تا از طریق فروش تجهیزات نظامی علاوه بر ائتلاف سازی امنیتی، حضور راهبردی خود را در منطقه حفظ نماید.
اما در موضوع ایران، پس از آنکه دولت تدبیر و امید با پیگیری یک دیپلماسی خردمندانه در نیویورک توانست فضای تقابلی موجود علیه جمهوری اسلامی ایران را تعدیل و به فضای تفاهم تبدیل کند، مساله ارتباط با آمریکا و ترمیم روابط به یکی از موضوعات اصلی حوزه بین المللی تبدیل گردید.
اما فرای امکانپذیری آغاز روابط و یا تداوم روند مذاکرات، به نظر می رسد که نزدیکی تهران و واشنگتن در این مقطع و امکان حل و فصل صلح آمیز موضوع هسته ای، بسیاری در خاورمیانه و از جمله عربستان سعودی را از تغییر وضع موجود ائتلاف ها نگران کرده است.
از منظر ریاض، ایجاد فضای تعاملی میان تهران- واشنگتن می تواند به ژئوپلتیک زدایی از عربستان بیانجامد و در بلندمدت امنیت این کشور را با خدشه مواجه سازد.
اما در این زمینه نیز جان کری روز دوشنبه ضمن کم اهمیت نشان دادن اختلاف های کشورش با عربستان گفت که روابط واشنگتن و ریاض راهبردی و بادوام است.
کری پیش از سفر به ریاض و در قاهره نیز تاکید کرده بود که آمریکا همچنان به متحدان منطقه ای خود و آنچه وی از آن به عنوان ˈروابط مهم دفاعیˈ آمریکا در منطقه خاورمیانه نام برد، پایبند است.
در نهایت، سفر وزیر امورخارجه آمریکا در حالی به عربستان و در چارچوب سفر خاورمیانه ای صورت پذیرفت که سوریه و ایران دو موضوع مورد اختلاف دو کشور محسوب می شوند که در این قالب، مقامات آمریکایی تلاش می کنند با هدف ترمیم روابط، ریاض را در درون یک رویکرد مشترک به همکاری وادار سازند.
دولت لیبی برای بازپس گیری بندر سدر و سایر بنادر از شبه نظامیان مسلح، هنوز از زور استفاده نكرده 
