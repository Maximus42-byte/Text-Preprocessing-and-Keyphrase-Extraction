وزارت خارجه آمريکا: مذاکرات با تهران بسيار جدي است/مشخص نيست که به توافق نهايي برسيم
سخنگوي وزارت خارجه آمريکا جمعه شب در واکنش به يادداشت اخير «محمد جواد ظريف» در نشريه «فارن افرز»، مذاکرات با تهران را «بسيار جدي و واقعي» توصيف کرد، اما گفت هنوز هيچ‌کس نمي‌داند که بتوان به توافق نهايي دست يافت.
سخنگوي وزارت خارجه آمريکا جمعه شب به يادداشت اخير «محمد جواد ظريف» وزير امور خارجه ايران در مورد مذاکرات هسته‌اي، واکنش نشان داد و گفت مشخص نيست که بتوان به توافق نهايي با ايران دست يافت، اما مذاکرات هسته‌اي بسيار جدي پيش مي‌رود و طرفين به طرزي بي‌سابقه وارد جزئيات شده‌اند.
آقاي ظريف چند هفته قبل در مطلبي که در نشريه «فارن افرز» منتشر شد، با اشاره به «روند سريع پيشرفت مذاکرات»، نسبت به امکان حل مناقشه هسته‌اي، ابراز اميدواري کرده بود.
«مري هارف» که در نشست خبري هفتگي صحبت مي‌کرد، در پاسخ به سوالي در مورد اين يادداشت گفت: «خوب، فکر مي‌کنم ما در ديدگاه واقع‌بينانه اشتراک نظر داريم، اما همانطور که پيش از اين هم گفته‌ايم، همه ما بر سر ميز مذاکره با حسن نيت گفت‌وگو مي‌کنيم. همه ما به اينکه اين توافق صورت گيرد، متعهد هستيم. اما آيا اين بدان معني است که اين اتفاق رخ مي‌دهد؟ نظري ندارم. آيا هم�� ما خواهيم توانست تصميمات دشوار اتخاذ کنيم؟ نمي‌دانم. فکر نمي‌کنم هيچ‌يک از ما الان بتواند با قاطعيت به اين سوالات پاسخ دهد.»
وي افزود: «اما واقعيت اين است که ما داريم به طرزي بسيار جدي و واقعي در مورد جزئياتي گفت‌وگو مي‌کنيم که پيش از اين هيچ‌گاه تا اين سطح در موردشان صحبت نکرده بوديم. اين بهترين شانسي است که تاکنون براي حل ديپلماتيک اين موضوع داشته‌ايم. ما نسبت به شانس‌هايي که داريم، واقع‌گرا هستيم. شما شنيديد که رئيس‌جمهور گفت شانس 50-50 است. اما ما با علم به اينکه اين بهترين و موثرترين فرصت براي جلوگيري از دستيابي ايران به سلاح هسته‌اي است، وارد مذاکرات شده‌ايم و متعهديم تا تلاش خود را براي به نتيجه رساندن آن، انجام دهيم.»
