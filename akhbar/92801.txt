هشدار رئیس‌جمهور چین نسبت به تهدید‌های فزاینده علیه امنیت ملی
رییس‌جمهوری چین با تاکید بر اینکه چین با تهدیدهای فزاینده علیه امنیت ملی خود مواجه است نسبت به خطر تروریسم هشدار دادو متعهد شد، برای حفظ امنیت ملی کشورش با تروریسم و تجزیه‌طلبی مبارزه کند.

به گزارش خبرگزاری دانشجویان ایران (ایسنا)، شی جینپینگ، رییس‌جمهوری چین در نشست امنیت ملی و ثبات اجتماعی، تروریسم را دشمن ملت چین توصیف کرد و از مقامات امنیتی کشورش خواست تمامی تلاش خود را برای مبارزه با تروریسم در چین به کار بگیرند.

وی همچنین در این نشست با تأکید بر این که ��رای مبارزه با تروریسم، باید تدابیر قاطعی اتخاذ شود، از مردم چین خواست برای مبارزه با این پدیده، تمامی تلاش خود را به کار بگیرند.

به گزارش خبرگزاری شینهوا، رییس‌جمهوری چین در ادامه با تأکید بر این که تروریست‌ها حقوق اساسی بشر را نادیده می‌گیرند، پدیده تروریسم و تروریست‌ها را نه تنها دشمن ملت چین بلکه دشمن تمامی ملت‌های جهان توصیف کرد.

شی جینپینگ همچنین بر مبارزه علیه تجزیه‌طلبی تأکید کرد و خواستار ترویج وحدت ملی در چین شد.

وی تاکید کرد که پکن کنترل شدیدتری بر اقلیت‌ها اعمال خواهد کرد.

رئیس جمهور چین گفت: ما باید کاملا هشیار و آگاه باشیم که در شرایط جدید اق��صاد ما با تهدید روبروست و امنیت ملی ما دچار چالش شده است. ملت چین باید دیواری فولادین برای مبارزه با تروریسم بسازد و تروریست‌ها را همچون موش در تمامی خیابان‌ها دنبال کنند.

شی جینپینگ از مقام‌های کشوری خواست مناقشاتی را که بر وحدت ملی تاثیر می‌گذارند حل و فصل کنند و با دشمنان متخاصم خارجی و داخلی که با استفاده از مسائل قومیتی در صدد ایجاد احساسات جدایی‌طلبی هستند، مقابله کنند.

وی در سخنان خود اشاره‌ای به اقلیت‌های اویغور و یا تبتی نکرد اما سخنان وی از لفاظی‌هایی حکایت داشت که اغلب توسط رهبران چین علیه این افراد بکار گرفته می شود.

