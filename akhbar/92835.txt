بررسی لایحه پرداخت بدهی‌های آرژانتین در پارلمان این کشور
رئیس‌جمهور آرژانتین اعلام کرد که به منظور از میان برداشتن موانع پرداخت بدهی‌های این کشور به طلبکارانش و در نتیجه حل اختلاف خود با صندوق کرکس لایحه‌ای را به پارلمان کشورش ارسال خواهد کرد.
خبرگزاری فارس: بررسی لایحه پرداخت بدهی‌های آرژانتین در پارلمان این کشور
به گزارش خبرنگار دفتر منطقه‌ای فارس در آمریکای لاتین، «کریستینا فرناندز» رئیس جمهور آرژانتین روز گذشته طی سخنرانی اعلام کرد که به زودی لایحه‌ای را جهت برطرف کردن مشکلات موجود در پرداخت بدهی‌های این کشور به طلبکارانش و در نتیجه با صندوق کرکس به پارلمان آرژانتین ارسال خواهد کرد.
خبرگزاری «ته‌لام» در این خصوص نوشت: این لایحه به کمک بیانیه‌ای که دولت در آن دستور بازسازی بدهی‌های کشور را داده است، مسیر پرداخت برخی از آن‌ها را هموار کرده و همچنین اجرای قوانینی در این خصوص را نیز آزاد می‌کند.
«فرناندز» در بخشی از سخنانش تأکید کرد: بازسازی ساختار بدهی‌ها و به نتیجه رسیدن گفت‌وگوها با طلبکاران مسئله‌ای بود که دولت ما انتظارش را می‌کشید.
این لایحه همچنین می‌تواند جایگزین خوبی برای شرایط فعلی و حمایت از دارندگان اوراق قرضه‌ای باشد که به دستور قاضی این پرونده از گرفتن حقشان محروم شده‌اند.
به دنبال تصویب این لایحه وزیر اقتصاد آرژانتین خواهد توانست برخی از بدهی‌های مورد نظر را از طریق قوانین جدید به طلبکاران خود پرداخت کند.
«فرناندز» در ادامه تصریح کرد که با شرح کامل این لایحه در پارلمان و عملی شدن آن، دولت تا ماه سپتامبر مقدار 200 میلیون دلار از بدهی‌های خود را به تعدادی از طلبکارانش خواهد پرداخت.
وی در پایان سخنانش خطاب به آن دسته از طلبکاران خود که این تجدید ساختارها را نمی‌پذیرند پیشنهاد کرد که با پذیرش آن به مشکل خود پایان داده و این پرونده را به آخر برسانند.
