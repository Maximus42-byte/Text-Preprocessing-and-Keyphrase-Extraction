عمان به دنبال تجهیزات جنگی؛ خرید 20هواپیمای نظامی از انگلیس
نخست وزیر انگلیس خبر داد که دولت عمان 12 جت جنگنده و هشت هواپیمای آموزشی - نظامی به ارزش دو میلیارد و 500 میلیون پوند از لندن خریداری کرده است.

به گزارش شفقنا به نقل از ایسنا، دیوید کامرون، نخست وزیر انگلیس در سفر روز جمعه خود به عمان که دومین سفر از زمان انتصاب وی به این سمت محسوب می‌شود، این معاهده خرید هواپیما را به امضا رساند.

کامرون همچنین با سلطان عمان در خصوص تجارت و چالش‌های موجود درباره سیاست خارجی در منطقه به ویژه درباره ایران، مصر و یمن به بحث پرداخت.

عمان 12 جت جنگنده و هشت هواپیمای آموزشی مدل هوک 128 به ارزش دو میلیارد و 500 میلیون پوند از انگلیس خریداری کرد. تحویل این هواپیماها و جنگنده‌ها از سال 2017 به دولت مسقط آغاز می‌شود.

به نوشته گاردین، این اقدام انگلیس در راستای کاهش نیروهای نظامی آمریکا در منطقه خلیج فارس و جایگزینی آن با نیروهای اروپایی به ویژه انگلیس و فرانسه صورت می‌گیرد.

نخست وزیر انگلیس پیش از امضای این معاهده، گفت: امضای قرارداد خرید این 20 هواپیما باعث ایجاد 300 هزار شغل در سراسر انگلیس می‌شود. جت‌های جنگنده تایفون در لیبی به خوبی عمل کرده‌اند و هیچ عجیب به نظر نمی‌رسد که عمان بخواهد این جت‌ها را در ناوگان هوایی خود داشته باشد.

دیوید کامرون افزود: خرید این جت‌ها از سوی عمان باعث تضمین مشاغل متعدد در کارخانجات BAE انگلیس در لانکاشایر و یورکشایر و همچنین شرکت‌های جزء در سراسر کشور می‌شود.

امضای قرارداد خرید این هواپیما توسط مسقط بخشی از تلاش‌ دولت لندن برای فروش 100 هواپیما به کشورهای منطقه خلیج فارس در سال 2013 میلادی محسوب می‌شود؛ امری که مبلغ بیش از شش میلیارد پوند به کارخانجات انگلیس تزریق می‌کند. ارزش صادرات انگلیس به عمان در سال 2012 میلادی به بیش از 370 میلیون پوند رسید.
