امیری‌مقدم: اروپا برای مبارزه با داعش مجبور به درخواست کمک از ایران شد
یک کارشناس مسائل عراق با اشاره به درخواست اروپایی ها از ایران برای همکاری در مقابله با داعش گفت: وضعیت اروپایی ها و آمریکا در بحث عراق مشابه سال 2001 است که آمریکا به افغانستان حمله کرد اما در آن جا موفق نبود، و حالا درباره داعش هم همان روند در حال تکرار است. رضا امیری مقدم در گفت و گو با ..
یک کارشناس مسائل عراق با اشاره به درخواست اروپایی ها از ایران برای همکاری در مقابله با داعش گفت: وضعیت اروپایی ها و آمریکا در بحث عراق مشابه سال 2001 است که آمریکا به افغانستان حمله کرد اما در آن جا موفق نبود، و حالا درباره داعش هم همان روند در حال تکرار است.
رضا امیری مقدم در گفت و گو با خبرنگار سیاسی خارجی خبرگزاری دانشجویان ایران (ایسنا)، با اشاره به ورود کشورهای اروپایی به بحث عراق و تأکیدشان برای مقابله با خطرات داعش گفت: اروپایی ها و آمریکا به این نتیجه رسیده اند که باید خطر تروریسم را ریشه کن کنند و داعش را نه تنها خطری برای عراق که برای کل منطقه و خودشان می دانند.
او در پاسخ به این که چرا کشورهای اروپایی با وجود مخالفت با داعش از کشورهای حمایت کننده این گروه تروریستی پشتیبانی می کنند؟ افزود: نگاه ما به مساله داعش متفاوت از نگاهی است که اروپایی ها به این گروه تروریستی دارند. آن ها کشورهای حامی داعش از جمله عربستان را معادل داعش نمی دانند، بلکه بر این تصورند که عربستان هم خواستار مقابله با داعش است.
وی گفت: شاید یک روز عربستان به گروه تروریستی داعش کمک کرده است اما امروز مثل سایر کشورها نسبت به آن احساس خطر می کند.
این کارشناس مسائل عراق در پاسخ به این که چرا اروپایی ها یا آمریکا برای مقابله با داعش در سوریه به طور جدی وارد نشدند؟ اظهار کرد: آن ها با حکومت سوریه به شدت مشکل دارند و به همین دلیل برای مقابله با داعش کاری نکردند اما با حکومت عراق چنین مشکلی ندارند چرا که خودشان این حکومت را در عراق روی کار آوردند و عامل تغییر در این کشور هستند. از سویی عراق یک الگوی خوب مردم سالاری در منطقه است و اروپایی ها ضدیتی که با دولت سوریه دارند با عراق ندارند و می خواهند در عراق علیه داعش با کشورهای منطقه همکاری جدی داشته باشند.
امیری مقدم در عین حال تصریح کرد: دیر یا زود کشورهای اروپایی و آمریکا ناچار می شوند که در مساله سوریه هم تجدید نظر کنند.
او ادامه داد: آن ها بین سوریه و عراق در بحث تروریسم تمایز قائل می شوند، اما داعش گوسفندی نیست که یک شقش حلال و شق دیگرش حرام باشد. بنابراین آن ها باید به این سمت بروند که با مساله تروریسم و در نوع خود داعش به صورت یک کل واحد عمل کنند.
این کارشناس مسائل عراق با اشاره به دلایل دیگر اروپا و آمریکا برای ورود به بحث مقابله با داعش در عراق خاطرنشان کرد: خاورمیانه و امنیت آن برای اروپا و آمریکا بسیار مهم است، چرا که این منطقه مرکز اصلی تولید و ترانزیت نفت است و موضوع تروریسم آن را به خطر می اندازد.
امیری مقدم با اشاره به حضور شهروندان اروپایی و مبارزه آن ها در کنار گروه های تندرو و افراطی در داعش و جبهه النصره در سوریه گفت: تعداد زیادی از آن ها به شدت در حال مبارزه در این مناطق هستند و این افراد چنانچه به کشورهای شان بازگردند مثل ویروس در اروپا منتشر می شوند از این رو دولتمردان این کشورها در پی آن هستند که این خطر را از کشورهای شان دور کنند.
وی در پاسخ به این پرسش که چرا اروپایی ها و آمریکا برای مقابله با داعش به سمت ایران آمده و درخواست همکاری و کمک می کنند؟ خاطرنشان کرد: ایران پرچم دار مبارزه با تروریسم بوده و هست و به همین دلیل شاهد درخواست جدی اروپایی ها از ایران برای مقابله با داعش هستیم. آن ها به خوبی فهمیدند که سیاست ایران در قبال افغانستان، عراق و سوریه در مقوله مبارزه با تروریسم درست بوده است و حالا آمده اند که از تجربه ایران استفاده کنند.
امیری مقدم تأکید کرد: شرایط فعلی درباره مقابله با تروریسم و از بین بردن خطر تندروی در منطقه و نیز دنیا مشابه شرایط بعد از حمله آمریکا به افغانستان است که اروپایی ها و آمریکا برای مدیریت شرایط از ایران درخواست کمک کردند. آن ها به خوبی می دانند که ایران قدرت واقعی منطقه است و می تواند در بحث عراق با کردها، اعراب سنی و شیعیان ارتباط داشته باشد، چرا که در بین آن ها از نفوذ سیاسی و تاریخی برخوردار است. هم چنین ایران انگیزه مقابله با داعش را دارد چرا که همواره منطقه را دور از هرگونه بی ثباتی و ناامنی خواسته است.
این کارشناس مسائل عراق گفت: مشارکت ایران با کشورهای مختلف برای مقابله با تروریست منعی ندارد چون ایران همواره در این امر پیشگام بوده است.
او در پاسخ به این که برخی معتقدند آمریکا و اروپایی ها زمانی به مساله داعش حساس شدند که این گروه تروریستی به مرزهای کردستان نفوذ پیدا کرد یا مسیحیان مورد تعرض قرار گرفتند؟ اظهار کرد: وقتی داعش در موصل و جنوب عراق وارد شد آمریکایی ها و غربی ها واکنشی نشان ندادند چراکه نمی خواستند قبل از تعیین دولت جدید عراق در این کشور دخالتی صورت دهند. هم چنین آن ها با توجه به دیالوگ و روابطی که با کردستان عراق دارند و از سویی کردستان از پشتیبانی نظامی ضعیفی هم به نسبت دولت مرکزی برخوردار بود به کمک مردم منطقه کردستان رفتند. 
