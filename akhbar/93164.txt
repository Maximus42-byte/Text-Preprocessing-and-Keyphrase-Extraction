آمریکا: هر نوع اولتیماتوم روسیه به اوکراین خطرناک است
یکی از مقام‌های آمریکا گفت: هرگونه اولتیماتوم روسیه به اوکراین مبنی بر تهدید برای حمله احتمالی یک افزایش تنش‌ خطرناک در شبه جزیره کریمه محسوب می‌شود.

به گزارش خبرگزاری دانشجویان ایران (ایسنا)، به نقل از خبرگزاری فرانسه، "جنیفر ساکی"، سخنگوی وزارت امور خارجه آمریکا گفت: اگر این گزارش‌ها درست باشد، به نظر ما یک افزایش تنش خطرناک برای این منطقه است و برای ما روسیه مقصر اصلی این افزایش تنش‌هاست.

وی گفت: جان کری، وزیر خارجه آمریکا درباره نیازها و ضرورت‌های اقتصادی و سیاسی اوکراین با مقام‌های این کشور در سفر خود به کی‌یف گفت‌وگو می‌کند و به دنبال حمایت بیشتر از مقام‌ها در دولت جدید اوکراین است. وی همچنین حمایت قاطع دولت واشنگتن را از مردم اوکراین ابراز داشت.

ساکی با اعلام افزایش تنش‌ها در شبه جزیره کریمه در چند روز گذشته افزود: سفر برنامه‌ریزی شده کری به پاریس و رم هنوز مشخص نیست و ما در حال برنامه‌ریزی درباره آن هستیم.

واشنگتن همچنین به دنبال تلاش برای برگزاری دیدار با چهار امضاکننده معاهده 1994 بوداپست است که تحت آن اوکراین توافق کرد تا تسلیحات اتمی دوران شوروی سابق خود را در قبال تضمین برای یکپارچگی و تمامیت ارضی‌اش رها کند. آمریکا، روسیه، بریتانیا و اوکراین امضاکنندگان این معاهده هستند. 
