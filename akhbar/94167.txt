نوری المالکی: رهبران فهرست العراقیه به دنبال حکومت بر عراق هستند
نخست وزیر عراق با اشاره به زیاده خواهی های ایاد علاوی هدف وی و فهرست العراقیه را حکومت بر این کشور دانست. به گزارش خبرگزاری مهر به نقل از خبرگزاری النخیل، "نوری المالکی" گفت : تهدیدهای رهبران العراقیه که در رسانه ها مطرح شده است، مانوری بیهوده برای فشار ضد دولت است.
نخست وزیر عراق افزود: فهرست العراقیه تلاش می کند که دولت را سرنگون و میان ائتلافها و گروههای سیاسی عراقی شکاف ایجاد کند.مالکی تصریح کرد: فهرست العراقیه و رهبران آن تمام سهم انتخاباتی خود را دریافت کرده اند، این فهرست حتی به بیش از سهم خود رسیده است، اما آنها به دنبال حکومت بر عراق هستند.نخست وزیر عراق اظهار داشت : رهبران فهرست العراقیه خواستار مشارکت در دولت نیستند، بلکه طالب قدرت و حکومتند و دوست دارند که دیگران از آنها پیروی کنند.شایان ذکر است که ایاد علاوی رهبر فهرست العراقیه اخیرا تهدید کرده بود که موضع تندی علیه روند سیاسی عراق اتخاذ خواهد کرد.
