کری با هیئت فلسطینی دیدار کرد
بررسی تحولات اخیر منطقه و مصادره اراضی فلسطینی ها توسط رژیم صهیونیستی موضوع دیدار دو ساعته هیئت فلسطینی با وزیر خارجه آمریکا بود.
مهر: بررسی تحولات اخیر منطقه و مصادره اراضی فلسطینی ها توسط رژیم صهیونیستی موضوع دیدار دو ساعته هیئت فلسطینی با وزیر خارجه آمریکا بود.
به گزارش رویترز، "جان کری" وزیر خارجه آمریکا با هیئت فلسطینی متشکل از "صائب عریقات" مذاکره کننده ارشد و "ماجد فرج" رئیس دستگاه اطلاعاتی تشکیلات خودگردان دیدار کرد. "جن ساکی" سخنگوی وزارت خارجه آمریکا با اعلام این مطلب گفت این گفتگو ها سازنده بوده و دو طرف توافق کرده اند طی هفته های آینده به این مذاکرات ادامه دهند.
بر این اساس در این دیدار دو ساعته که شب گذشته در واشنگتن انجام شد تحولات اخیر منطقه از جمله درگیری های غزه، مناسبات تل آویو و گروه های فلسطینی و نیز مصادره 400 هکتار از اراضی فلسطینی ها توسط رژیم صهیونیستی مورد گفتگو قرار گرفته است.
گفتنی است در پی اعلام مصادره 400 هکتار از اراضی فلسطینیها توسط رژیم صهیونیستی، آمریکا، انگلیس، فرانسه، مصر و روسیه این اقدام را محکوم کردند، با این حال تا کنون هیچ گونه اقدام عملی برای مقابله با این اقدام انجام نگرفته است. 
