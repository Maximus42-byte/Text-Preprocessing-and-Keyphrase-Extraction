سوریه برای مقابله با داعش به آمریکا پیشنهاد همکاری داد
سوریه آماده همکاری و کمک منطقه‌ای و بین‌المللی برای مقابله با داعش است. دولت بشار اسد هشدار داده است که در غیر این صورت به آمریکا اجازه  نخواهد داد در داخل مرزهای سوریه علیه داعش دست به اقدام نظامی بزند.
وزیر امور خارجه سوریه گفته آماده همکاری با آمریکا علیه داعش است.
وزیر امور خارجه سوریه، به آمریکا پیشنهاد داده است که برای کمک به گروه نظامی دولت اسلامی که بخش‌هایی از عراق و سوریه را تصرف کرده، آماده همکاری است. ولید معلم گفته است که سوریه در مرکز مبارزه جهانی علیه دولت اسلامی قرار دارد.
آمریکا پیش از این اقدام به بمباران مواضع داعش کرده وهشدار داده است که می‌خواهد در سوریه هم علیه آن‌ها وارد عمل شود. قدرت‌های غربی عموماً به دلیل آنچه در جریان سه سال جنگ داخلی سوریه گذشته است، از دولت سوریه دوری می‌کنند.
ولید معلم اما هشدار داده است که آمریکا باید پیش از هرگونه حمله هوایی در داخل مرزهای سوریه، با دولت شار اسد برای مقابله با داعش همکاری کند. او گفته است: «هر چیزی غیر از این، از جانب ما تهاجم تلقی خواهدشد.»
سخنان آقای معلم نخستین اظهار نظر حکومت سوریه درباره داعش نیست.
نیروهای گروه تروریستی داعش، اخیراً اعلام کردند که یک پایگاه مهم هوایی را در شمال سوریه تصرف کرده‌اند. تصرف پایگاه هوایی طبقه، باعث تسلط کامل داعش بر استان رقه شده است.
این در حالی است که امروز سه شنبه، ۵ شهریور، ۲۶ اوت، منابع رسمی آمریکایی گزارش کردند که باراک اوباما، رئیس جمهوری، دستور آغاز پروازهای شناسایی بر فراز خاک این کشور را صادر کرده است.
دیروز، دفتر رئیس جمهوری آمریکا اعلام کرده بود که آقای اوباما انجام عملیات نظامی در داخل مرزهای سوریه را تایید نکرده، اما تاکید کرده بود که کسب اطلاعات در مورد گروه دولت اسلامی برای حمله احتمالی به مواضع آنان در سوریه ضروری است.
برخی کارشناسان پیش بینی کرده‌اند که دستور انجام پروازهای شناسایی، می‌تواند مقدمه عملیات نظامی و حمله هوایی به مواضع نیروهای داعش در داخل خاک سوریه باشد.
بنا بر اعلام سازمان ملل متحد، تا ماه آوریل بیش از ۱۹۱ هزار نفر در درگیری‌های سوریه کشته شده‌اند.
درگیری‌ها به دنیال اعتراضات مردمی علیه دیکتاتوری بشار اسد شروع شد. آمریکا و دیگر کشورهای غربی، از مخالفان حمایت کردند و بار‌ها خواستار کناره‌گیری آقای اسد شدند.
به دنبال سه سال درگیری در سوریه، برخی نیروهای خشن جهادی مانند داعش، به عنوان گروه‌های مخالف توانمند ظهور کردند و به مرور دایره درگیری‌های خود را گسترش دادند.
