قطر 23 ميليارد دلار سلاح مي‌خرد
ایسنا
مقامات قطر روز پنجشنبه اعلام کردند که قراردادهايي با ارزش بالغ بر 23 ميليارد دلار را براي خريد هلي‌کوپترهاي جنگي، موشک‌هاي هدايت شونده، هواپيماهاي سوخت‌رسان و سلاح‌هاي ديگر از شرکت‌هاي شناخته‌ شده‌اي نظير بوئينگ، ايرباس و ديگر شرکت‌هاي تسليحات‌سازي منعقد کرده‌اند.
به گزارش خبرگزاري رويترز، يک سخنگوي کنفرانس دفاعي دوحه قطر گفت: اين کشور با 20 شرکت شناخته شده جهاني از جمله شرکت‌هايي از آمريکا، قراردادهايي را براي خريد تسليحات امضا کرده‌ است. اين قراردادها شامل قراردادهاي خريد سلاح با شرکت‌هاي لاکهيد مارتين، ريتيون و ديگر شرکت‌ها مي‌شوند.
شرکت بوئينگ اعلام کرد که قراردادهاي قطر شامل قراردادي براي خريد 24 هلي‌کوپتر جنگي آپاچي از مدل AH- 64 E و همچنين سه هواپيماي کنترل و هشدار اوليه هوايي بوئينگ 737 مي‌شود.
به گفته سخنگوي کنفرانس دوحه، قرارداد خريد هلي‌کوپترها به ارزش 8.9 ميليارد ريال قطر است.
همچنين وزارت دفاع فرانسه نيز اعلام کرد که قطر توافق کرده تا 22 هلي‌کوپتر جنگي مدل NH 90 را از گروه هواي فضاي ايرباس به ارزش 2.76 ميليارد دلار و همچنين دو تانکر سوخت‌رسان ساخت ايرباس را خريداري کند.
همچنين بر اساس اين گزارش، قطر قصد خريد يک سيستم دفاع موشکي پاتريوت ساخت شرکت ريتيون مجهز به موشک‌هاي PAC – 3 شرکت لاکهيد و همچنين سنسورها و رادارهاي هلي‌کوپترهاي آپاچي و تسليحات ديگر را دارد.
