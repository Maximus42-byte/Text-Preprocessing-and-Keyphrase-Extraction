هند و رسیه قرارداد هسته ای امضا کردند
دهلی نو - ایرنا - هند و روسیه پس از سال ها وقفه، توافقنامه ساخت پروژه واحدهای 3 و 4 نیروگاه هسته ای کودانکولام را به ارزش 33میلیارد روپیه امضا کردند.
به گزارش ایرنا، منابع رسانه ای هند روز شنبه خبر دادند چارچوب کلی این قرارداد میان شرکت نیروی هسته ای هند (ان پی سی آی ال) با همتای روسی به امضا رسید.
اکنون آغاز کار روی این پروژه نیازمند دریافت مجوزهایی از هیات تنظیم مقررات انرژی اتمی هند است.
واحدهای 3 و 4نیروگاه هسته ای کودانکولام بدلیل نگرانی روسیه از مساله ˈحق اعادهˈ مربوط به قانون خسارت غیرنظامی مسوولیت هسته ای متوقف مانده بود.
بدلیل به توافق نرسیدن دو کشور، این قرارداد اکتبر سال گذشته در جریان سفر ˈمانموهان سینگˈ نخست وزیر هند به روسیه به امضا نرسید.
این در حالیست که پس از یک سلسله مذاکرات بی وقفه، ماه گذشته ˈآر.کی سینگˈ قائم مقام اداره انرژی اتمی هند همراه با مقام های ارشد دیگر این بخش در دهلی نو با مقام های روسی دیدار کردند و به نتیجه رسیدند.
پس از آن، توافق میان هیات های دو کشور به تصویب کمیته کابینه هند در امور امنیتی رسید.
پروژه نیروگاه های اتمی کودانکولام 1 و 2 نیز در دوره نخست وزیری مانموهان سینگ آغاز شد و رییس دولت کنونی هند قصد داشت پیش از پایان دوره صدارت خود قرارداد واحدهای بعدی را نیز نهایی کند.
نخستین واحدهای نیروگاه هسته ای کودانکولام که در جنوبی ترین نقطه هند (جنوب ایالت تامیل نادو) واقع است، پس از سال ها تاخیر که بدلیل اعتراضات اجتماعی و اشکالات فنی در راه اندازی پیش آمده بود، در نوامبر 2013 به بهره برداری رسید.
از اکتبر 2011 تا می 2012 نیز اعتراض های مردمی در مخالفت با راه اندازی نیروگاه کودانکولام موجب توقف فعالیت در آن شده بود.
نیروگاه کودانکولام از لحاظ ظرفیت از همه نیروگاه های هند بزرگتر خواهد شد.
هند اعلام کرده تا پایان سال 2032 میلادی با استفاده از انرژی اتمی بیش از 62هزار مگاوات برق تولید خواهد کرد.
