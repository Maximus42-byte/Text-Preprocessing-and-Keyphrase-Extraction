توافق 4 میلیارد دلاری نفتی ایران - چین - توسعه پتروشیمی‌ها با فاینانس چینی
علی ماجدی در گفتگو با مهر در تشریح توافق جدید جمهوری اسلامی ایران و چین به منظور بازگشایی فاینانس طرح‌های جدید پتروشیمی توسط چینی‌ها، گفت: ایران و چین بر روی بازگشایی فاینانس 12 طرح جدید پتروشیمی به توافق رسیده اند.
معاون امور بین‌الملل وزیر نفت حجم بازگشایی فاینانس‌های چینی را بین چهار تا 4.5 میلیارد دلار عنوان کرد و اظهار داشت: تاکنون مراحل قانونی و عملیات بازگشایی فاینانس هشت طرح پتروشیمی انجام شده است.
این دیپلمات وزارت نفت با تاکید بر اینکه علاوه بر این هشت طرح پتروشیمی، چهار طرح دیگر در مرحله بازگشایی فاینانس قرار دارند، تصریح کرد: علاوه بر این برخی از طرح های صنعت نفت و گاز هم با فاینانس روسیه عملیاتی و اجرایی خواهد شد.
اسحاق جهانگیری معاون اول رئیس جمهور روز گذشته اعلام کرد: با سومین دیداری که میان روسای جمهور ایران و چین در حاشیه اجلاس شانگهای در تاجیکستان انجام می‌شود، خواهیم توانست میلیاردها دلار از فاینانس چین در طرح‌ها استفاده کنیم که اولویت با طرح‌های بخش خصوصی است.
محمد حسن پیوندی معاون شرکت ملی صنایع پتروشیمی اخیرا در گفتگو با مهر درباره آخرین وضعیت تامین فاینانس چینی برخی از طرح‌های در دست اجرای صنایع پتروشیمی، گفته است: فاینانس این پروژه‌ها در بانک مرکزی مراحل نهایی را سپری می کند.
مدیر برنامه ریزی شرکت ملی صنایع پتروشیمی تاکید کرد: یک سری تفاهمات نیاز است بین بانک مرکزی و چینی‌ها و در آنها نظر بانک مرکزی لحاظ شود.
در همین حال عباس شعری مقدم مدیرعامل شرکت ملی صنایع پتروشیمی اخیرا با بیان این که در مجموع، صنعت پتروشیمی حدود ١٠ میلیارد یورو از فاینانس کشور چین، سهمیه خواسته، گفته است: تاکنون از این میزان حدود دو میلیارد یورو برای طرحهای جدید پتروشیمی، شامل پتروشیمی‌های در دست ساخت سبلان، بوشهر، مسجدسلیمان و لردگان گشایش یافته است.
معاون وزیر نفت تاکید کرده است: هم اکنون در زمینه فاینانس چین، موانعی مانند تایید گارانتیهای پیش پرداخت و حسن انجام کار توسط بانک مرکزی ایران باقی مانده که تاکنون حل نشده است.
به گزارش مهر، پس از بازگشایی فاینانس چینی پتروشیمی در دست ساخت لردگان در استان چهارمحال و بختیاری به ارزش تقریبی 470 میلیون یورو، خط اعتباری 4 طرح جدید صنعت پتروشیمی توسط فاینانسورهای چینی اواسط اردیبهشت ماه سال جاری بازگشایی شد.
در ادامه بازگشایی خطوط اعتباری و فاینانس چینی طرح‌های جدید و در دست ساخت پتروشیمی، فاینانس چینی مجتمع های پتروشیمی در دست احداث سبلان و صدف هم در خرداد ماه سال جاری بازگشایی شد.
یکی از اهداف دولت تدبیر و امید افزایش ظرفیت تولید محصولات پتروشیمی ایران به 100 میلیون تن و افزایش ارزش تولید محصولات به 40 میلیارد دلار در سال است.
از اینرو بیژن زنگنه وزیر نفت با انتقاد از روند توسعه صنعت پتروشیمی در چند سال اخیر وعده داده است که دومین جهش توسعه صنعت پتروشیمی در دولت تدبیر و امید رقم خواهد خورد.
