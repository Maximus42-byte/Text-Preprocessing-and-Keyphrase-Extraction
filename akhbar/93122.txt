مذاکرات غیررسمی آمریکا و ژاپن درباره تقویت ظرفیت‌ نظامی و توان تهاجمی توکیو
یک مقام ژاپنی از مذاکرات غیررسمی واشنگتن و توکیو در خصوص تقویت ظرفیت‌ نظامی و توان تهاجمی ژاپن به منظور عملکرد دفاعی بهتر این کشور در مواقع بحران خبر داد.
خبرگزاری فارس: مذاکرات غیررسمی آمریکا و ژاپن درباره تقویت ظرفیت‌ نظامی و توان تهاجمی توکیو
به گزارش خبرگزاری فارس به نقل از خبرگزاری رویترز، بنابر اعلام یک مقام ژاپنی، ژاپن و آمریکا در حال بررسی دستیابی توکیو به سلاح‌های تهاجمی برای حفاظت بهتر این کشور از مرزهای این کشور هستند.
این مذاکرات غیررسمی حول محور دستیابی ژاپن به مجموعه کامل سلاح‌های ضروری است که عنوان شده ژاپن می‌تواند برای در اختیار داشتن آنها روی آمریکا حساب کند.
بر اساس این گزارش، اگرچه رقابت و چشم‌ و همچشمی ژاپن با چین در زمینه دفاعی هم‌اکنون به تیتر بزرگ رسانه‌ها تبدیل شده، اما در عین حال توکیو نسبت به استقرار پایگاه‌های موشکی کره شمالی واقع در 600 کیلومتری مرزهای ژاپن نگران است.
کره شمالی در ماه آوریل گذشته اعلام کرد که در صورت بروز جنگ در شبه‌جزیره کره، ژاپن در شعله‌های آتش‌ هسته‌ای گرفتار خواهد شد.
بنا بر اعلام کارشناسان ژاپنی، بخشی از تمایل و انگیزه ژاپن برای توسعه ظرفیت‌های نظامی به این دلیل است که آمریکا که در حال حاضر 28 هزار نیرو در کره جنوبی و 38 هزار نیرو در ژاپن دارد، در صورت بروز بحران برای حمله به کره شمالی تردید نداشته باشد و از انجام چنین حمله‌ای دریغ نکند.
طبق عرف و قانون کنونی، در صورت وقوع حملات بالستیکی در شرایط فعلی، نیروهای آمریکایی اطلاعات لازم را در اختیار ژاپن قرار داده و در صورت لزوم استفاده از نیروهای فراهم کننده توان حمله اضافی را مدنظر قرار خواهند داد.
