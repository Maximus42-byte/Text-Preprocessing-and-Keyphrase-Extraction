مذاکرات میان طرفهای فلسطینی و اسرائیلی در قاهره ادامه دارد
تازه‌ترین دور مذاکرات بین اسرائیلی‌ها و فلسطینی‌ها در مورد یک آتش‌بس درازمدت در نوار غزه در قاهره، پایتخت مصر، ادامه دارد.
این مذاکرات غیرمستقیم که با میانجیگری مصر صورت می‌گیرد همزمان با توقف تهاجم اسرائیل در جریان یک آتش‌بس موقت پنج‌روزه در حال انجام است. این آتش‌بس در نیمه شب (ساعت ۱۲:۰۰ به وقت گرینویچ) روز دوشنبه پایان می‌یابد.
جنبش مقاومت فلسطینی حماس و اسرائیل روز چهارشنبه توافق کردند آتش‌بس ۷۲ ساعته‌ای که برقراربود به مدت پنج روز دیگر تمدید شود.
مذاکره کنندگان فلسطینی می‌گویند اگر خواسته‌های فلسطینیان برآورده نشود هیچ‌گونه توافق درازمدتی با اسرائیل به امضا نخواهد رسید.
سامی ابو زهری سخنگوی حماس گفت: «اولویت این گروه دستیابی به توافق است، اما اشغالگران باید از تعلل و کارشکنی خودداری کنند.»
وی اظهار داشت: «ما از موضع قدرت، و نه ضعف، مشغول مذاکره بر سر توافق هستیم.»
او افزود: «یا به توافقی دست خواهیم یافت که خواسته‌های ما را برآورده کند، یا توافقی در کار نخواهد بود.»
او گفت:«مادامی‌که مردم ما (فلسطینی‌ها) در امان نباشند و محاصره کاملا لغو نشود، اسرائیلی‌ها هم در امان نخواهند بود. (اسرائیلی‌هایی که در جنوب هستند) تنها زمانی به خانه و کاشانه خود باز خواهند گشت که حماس اجازه دهد، نه زمانی که نتانیاهو (نخست وزیر اسرائیل) به آنها اجازه بدهد.»
اعظم الاحمد، رئیس گروه مذاکره‌کنندگان فلسطینی، گفت:«نسبت به دستیابی به توافقی در آینده نزدیک بسیار امیدوار» است.
نتانیاهو هشدار داده هیچ گونه توافق درازمدتی برای پایان دادن به تهاجم فعلی تل‌آویو علیه نوار محاصره شده غزه قابل قبول نیست.
حماس خواستار لغو محاصره هفت‌ساله علیه باریکه غزه است، اما تل‌آویومی‌گوید تنها در صورتی محاصره را لغو خواهد کرد که حماس خلع سلاح شود.
به گفته مقامات بهداشتی فلسطین، در حملات بیرحمانه اسرائیل علیه نوار غزه دست کم ۲۰۱۶ فلسطینی جان خود را از دست داده‌اند و بیش از ده هزار و ۲۰۰ نفر مجروح شده‌اند.
بر اساس گزارش‌ها، حدود ۵۴۰ کودک در میان کشته‌شدگان به چشم می خورند.
