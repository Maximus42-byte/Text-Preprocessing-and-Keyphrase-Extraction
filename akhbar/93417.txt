گزارش های ضدونقیض درباره اولتیماتوم نظامی روسیه به اوکراین/ اینتر فکس تکذیب کرد
تهران - ایرنا - در حالی که برخی منابع خبری از اولتیماتوم روسیه برای نیروهای اوکراینی در شبه جزیره کریمه خبر داده اند، خبرگزاری روسی اینترفکس این خبر را تکذیب کرد.

به گزارش ایرنا ، خبرگزاری روسی اینترفکس به نقل از منابع آگاه در ناوگان دریایی روسیه در دریای سیاه ، اخبار مربوط به صدور اولتیماتوم برای نیروهای اوکراینی در کریمه را تکذیب کرده است.

پیش از این برخی رسانه های خارجی به نقل از رسانه های روسی و برخی دیگر به نقل از منابع آگاه دفاعی اوکراین خبر داده بودند که روسیه، ساعت 5 صبح به وقت محلی را به عنوان اولتیماتومی برای تسلیم نیروهای نظامی اوکراین در شبه جزیره کریمه تعیین کرده است.

برخی رسانه ها گزارش داده بودند که ˈالکساندر ویتکوˈ فرمانده ناوگان روسیه در دریای سیاه وارد عرشه یکی از کشتی های نظامی اوکراین شده و این تهدید را مطرح کرده است.

به گزارش خبرنگار سی ان ان ، در حالی که شبه جزیره کریمه عملا به اشغال نیروهای روسی در آمده است ، مقامات روسی تا کنون بطور رسمی به حضور نیروهای نظامی روسیه در کریمه اذعان نکرده اند.

در همین حال ، یک مقام آمریکایی گفته است که نیروهای روسی کنترل عملیاتی شبه جزیره کریمه را در دست دارند.

