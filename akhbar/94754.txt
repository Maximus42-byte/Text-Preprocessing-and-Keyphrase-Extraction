تحليلگر موسسه مطالعات استراتژيك : توافق هسته اي با ايران پابرجا مي ماند
تهران - ايرنا - مارك فيتز پاتريك كارشناس موسسه بين المللي مطالعات 
استراتژيك - گفت : توافق هسته اي ميان ايران و قدرت هاي جهاني پابرجا
مي ماند چرا كه هر دو طرف انگيزه قوي براي پايبندي به تعهدات خود
دارند 
به گزارش ايرنا- وي در گفت و گو با تلويزيون بي  بي  سي افزود: ايران 
اين انگيزه را دارد كه به تعهداتش عمل كند تا تحريم ها كاهش يابد و
بازرسان نيز هر روز نظارت هاي خود را دارند بنابراين تقلبي در كار
نخواهد بود 
او اظهاركرد: امروز روز مهمي است براي اينكه براي اولين بار در سال 
هاي گذشته پيشرفت برنامه هاي هسته اي ايران متوقف شده اما چيزي در
برنامه هاي هسته اي ايران از بين نرفته است فقط جلوي سرعت پيشرفت آن 
گرفته شده است  
حالا مذاكره كنندگان مي توانند در شش ماه آينده به دنبال يك راه حل 
نهايي و جامع باشند و اگرچه كار سختي است  اما حداقل آنها مجالي براي 
تنفس پيدا كردند 
فيتزپاتريك درباره شرايط طي شش ماه آينده گفت : ايران امروز 16هزار
سانتريفيوژ دارد و فكر كنم تا پايان اجراي اين توافق تعداد
سانتريفيوژهاي خود را به سه يا چهار هزار برساند- ايران بايد تاسيسات 
غني سازي فردو را ببندد- عمليات نيروگاه آب سنگين اراك را طوري محدود
كند كه ديگر نتواند پلوتونيوم توليد كند و غرب هم بايد تحريم ها را
لغو كند كه پذيرش آن براي كنگره آمريكا بسيار دشوار خواهد 
او تصريح كرد: شايد خيلي سخت باشد كه دو طرف بتوانند ظرف شش ماه به 
يك توافق جامع و نهايي برسند براي همين شايد اين فاصله زماني يك يا
چندبار تمديد شود 
اين تحليلگر با اشاره به اينكه دستيابي به توافق نهايي در شش ماه خيلي 
سخت است - افزود: نه به خاطر كمبود وقت بلكه به خاطر امتيازهايي كه 
دو طرف بايد در شش ماه - يك سال يا حتي دو سال آينده بپذيرند اما شايد
اگر اعتمادسازي انجام شود- آن وقت راحت تر بتوانند به توافق نهايي 
برسند 
فيتزپاتريك گفت : سناريوي ايده آل از نظر غربي ها اين است كه ايران 
تمام فعاليت هايش را در زمينه تكنولوژي هايي كه نگراني ايجاد كرده -
متوقف كند و من مي دانم اين اتفاق نمي افتد پس در نهايت ايران بايد يك 
برنامه محدود كردن غني سازي داشته باشد كه اعمال اين محدوديت ها را
بتوانند راستي آزمايي كنند و دور از ذهن نيست كه ايران اين را بپذيرد
