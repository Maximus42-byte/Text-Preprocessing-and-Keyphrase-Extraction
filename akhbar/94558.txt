موسسه رند گزارش داد؛نفوذ ايران در افغانستان و تهديد منافع آمريکا 
موسسه رند آمريکا در گزارشي به ابعاد نفوذ ايران در افغانستان و پيامدهاي آن براي واشنگتن پرداخته است.
اين گزارش با اشاره به مشکلات اقتصادي و سياسي داخل افغانستان، مهمترين مشکل اين کشور را فساد سياسي عنوان کرده است.
موسسه رند نسبت به افزايش نفوذ ايران در افغانستان و هم زمان کاهش حضور قدرت هاي غربي در اين کشور، ابراز نگراني کرده است اما در ادامه راهکارهايي براي استفاده آمريکا از اين پديده مطرح کرده است.
به اعتقاد نويسندگان اين گزارش، ايران در حال استفاده از اشتراکات سياسي، اقتصادي و فرهنگي خود براي ساخت افغانستان پس از 2016 است.
موسسه رند، منافع مشترک ايران و آمريکا در افغانستان را جلوگيري از تسلط مجدد طالبان و القاعده در اين کشور عنوان کرده است.
موسسه رند بر پايه گزارش ها و تحليل هاي صورت گرفته، اينگونه نتيجه گرفته که در صورت استفاده واشنگتن از فرصت هاي موجود، در مجموع، نفوذ ايران در افغانستان مايه نگراني بزرگي براي آمريکا نخواهد بود.
رند معتقد است حل مسالمت آميز مسئله هسته اي ايران و تداوم تقويت گروه هاي نسبتا عملگرا در دولت ايران، مي تواند به همکاري ايران و آمريکا در افغانستان نيز منتهي شود.
نويسندگان گزارش اعتقاد دارند که دولتمردان ميانه روي کنوني ايران احتمالا با کمک تسليحاتي به شبه نظاميان در افغانستان مخالفت خواهند کرد و بيشتر از راهبرد ديپلماتيک حمايت خواهند کرد و اين رويه موجب کاهش تنش ها ميان ايران و آمريکا خواهد شد.
موسسه رند به دولت آمريکا پيشنهاد کرده که با ايران برنامه هاي مشترکي در افغانستان اجرا کند. همکاري با ايران در زمينه مبارزه با مواد مخدر، کمک به توافق ايران و افغانستان در زمينه آب رساني و دخيل کردن ايران در تصميم گيري هاي منطقه اي درباره امنيت افغانستان از جمله پيشنهادات موسسه رند به دولت آمريکا است.
همچنين رند معتقد است در صورت حصول توافق نهايي هسته اي، آمريکا ديگر نبايد با ساخت خط لوله انتقال گاز ايران به پاکستان مخالفت کند.

