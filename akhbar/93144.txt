 مذاکرات هسته‌ای و امور کنسولی محور مذاکرات سایمون گس  گزارش رایزنی‌های سایمون گس در سفر به تهران 
 سایمون گس، مدیرکل سیاسی وزارت امور خارجه انگلیس که بامداد روز دوشنبه در رأس هیأتی به منظور انجام رایزنی و تبادل نظر با مقامات کشورمان درباره موضوعات دوجانبه، منطقه‌یی و بین‌المللی وارد تهران شده بود، با مقامات وزارت امور خارجه کشورمان دیدار و گفت‌وگو کرد.

به گزارش گروه دریافت خبر خبرگزاری دانشجویان ایران (ایسنا)، در دیدار سایمون گس با مدیرکل غرب اروپای وزارت امور خارجه ایران، دو طرف درباره آخرین تحولات روابط دوجان��ه شام�� وضعیت فعلی سفارتخانه‌ها، کارکنان، خدمات‌رسانی کنسولی به ایرانیان مقیم بریتانیا و تسهیل کارکرد روان سفارتخانه‌ها مذاکره و روند بهبود تدریجی مناسبات دو کشور را مرور کردند.

مدیرکل غرب اروپای وزارت امور خارجه ایران در این ملاقات مراتب ناخرسندی کشورمان را نسبت به گزارش حقوق بشر وزارت خارجه انگلیس و هم‌چنین اقدام وزارت خزانه‌داری انگلیس برای روزآمد کردن فهرست تحریم علیه برخی از مقامات کشورمان به طرف انگلیسی اعلام کرد و این‌گونه اقدامات را مغایر با حسن نیت در بهبود روابط دو کشور دانست.

طرف انگلیسی نیز در این ملاقات ضمن ارائه توضیحاتی در این خصوص، مشکلات پیش‌روی بازسازی و بازگشایی سفارت آن کشور در تهران را مطرح و پیگیری کرد.

مدیرکل سیاسی وزارت خارجه انگلیس هم‌چنین با مجید تخت‌روانچی، معاون اروپا و آمریکا و عباس عراقچی، معاون حقوقی و بین‌المللی وزیر امور خارجه ایران دیدار کرد و درباره موضوعات بین‌المللی از جمله مذاکرات هسته‌ای ایران با کشورهای 1+5 که وی نیز مسوولیت کشورش در این گروه را بر عهده دارد، تبادل نظر کرد.

سایمون گس در آخرین مرحله از گفت‌وگوهایش با مقامات وزارت امور خارجه، در دیدار با حسین امیرعبدالهیان، معاون عربی و آفریقای وزیر امور خارجه درباره تحولات خاورمیانه به تبادل نظر پرداخت.

م��یرکل سیاسی وزارت خارجه انگلیس در پایان سفر خود به کشورمان، دوشنبه شب تهران را به مقصد لندن ترک کرد.

علاوه بر وزیران خارجه و هیأت‌های پارلمانی، مدیران کل سیاسی اغلب کشورهای عضو اتحادیه اروپایی نیز در سه ماه گذشته برای پیگیری مسایل مربوط به روابط دوجانبه ، منطقه‌یی و بین‌المللی سفرهایی به تهران داشته‌اند. 

