برای تامین نظر شوای نگهبان ستاد ویژه مقابله باتحریم موظف به ارسال مصوبات به شورای عالی امنیت ملی شد
تهران- نمایندگان مجلس شورای اسلامی برای تامین نظر شورای نگهبان ، ستاد تدابیر ویژه مقابله با تحریم را موظف کردند تا مصوبات خود را ظرف بیست و چهار ساعت پس از تصویب به شورای عالی امنیت ملی ارسال کند.
به گزارش خبرنگار سیاسی ایرنا نمایندگان در جلسه علنی عصر روز یک شنبه مجلس در ادامه رسیدگی به بندهای اعاده شده توسط شورای نگهبان‘ بندهای دیگری را برای تامین نظر این شورا تصویب کردند.
این بندهای اعاده شده توسط شورای نگهبان‘ در جلسه امروز مراعا شده و برای بررسی بیشتر به کمیسیون تلفیق ارجاع داده شده بود.
نمایندگان با تصویب بند الحاقی 69 لایحه بودجه و برای تامین نظرشورای نگهبان مقرر کردند‘ ستاد تدابیر ویژه مقابله با تحریم موظف است در سال 1392 همه مصوبات خود را که آثار اقتصادی، مالی و تجاری و مرتبط با این قانون دارد، طی بیست و چهار ساعت پس از تصویب به صورت کتبی برای همه اعضای اصلی شورای عالی امنیت ملی ارسال کند.
طبق مصوبه مجلس اگرهر یک از اعضا مصوبه را خلاف قانون یا مصلحت کشور تشخیص دهند می توانند لغو آن را از رئیس شورا تقاضا کنند.
بر اساس تصویب نمایندگان‘ در این صورت مصوبه ستاد تدابیر در جلسه شورا���� عالی امنیت ملی مطرح و در صورت تصویب با رعایت اصل یکصد و هفتاد و ششم (176) قانون اساسی قابل اجرا است.
با تصویب مجلس چنانچه هیچ عضوی طی پنج روز از تاریخ دریافت مصوبه ستاد تدابیر، تقاضای لغو آن را نکند، مصوبه قابل اجرا است و مفاد این بند رافع مسئولیت قانونی ستاد تدابیر ویژه و اعضای آن نیست.
شورای نگهبان بند الحاقی 69 را مغایر اصل 138 قانون اساسی تشخیص داده بود.
همچنین نمایندگان برای تامین نظر شورای نگهبان با تصویب الحاق تبصره ای به بند44 لایحه بودجه مقرر کردند: حقوق دولتی حقی است که به استناد ماده 12 قانون اصلاح قانون معادن مصوب 22 آبان 1390 پرداخت می شود.
طبق مصوبه مجلس حق ا��تفاعی نیز حقی است که به دارنده پروانه بهره برداری از معدن تعلق می گیرد تا مطابق این بند توزیع شود. همچنین حق انتفاع پروانه بهره برداری مربوط به گذشته صرفا شامل معادنی است که پروانه بهره برداری آن متعلق به سازمان توسعه و نوسازی معادن ایران بوده است.
نمایندگان همچنین برای تامین نظر شورای نگهبان بند الحاقی پنجم لایحه بودجه را نیز بدین قرار اصلاح کردند: عوارض ساخت و ساز و جرایم تخلفات ساختمانی خارج از حریم شهرها و خارج از محدوده روستاهای دارای دهیاری تا سقف یک هزار و پانصد میلیارد ریال به حساب خزانه معین استان واریز تا صد درصد درآمد حاصل آن در جهت توسعه و عمران روستاها میان دهیاری های همان استان توزیع و هزینه شود.
نمایندگان همچنین درادامه رسیدگی به بندهای اعاده شده شورای نگهبان برای تامین نظر این شورا بند 66 لایحه بودجه را حذف کردند.
اصلاح عبارتی بند الحاقی 12لایحه بودجه نیز مصوبه دیگر مجلس بود که برای تامین نظر شورای نگهبان انجام شد.
نمایندگان در ادامه جلسه علنی عصر روز یک شنبه مجلس با اصلاح بند الحاقی 37 برای تامین نظر شورای نگهبان تصویب کردند: ایثارگران بازنشسته و شاغل در دستگاههای اجرائی و افراد تحت تکفل آنها مخیّر به استفاده از خدمات بیمه و درمان تکمیلی و صد درصدهزینه های درمانی مربوطه از دستگاه اجرائی متبوع یا بنیاد ��هید و امور ایثارگران هستند.
طبق مصوبه مجلس استفاده ایثارگران از خدمات درمانی بنیاد شهید و امور ایثارگران منوط به واریز هزینه های مربوط از دستگاه اجرایی به بنیاد شهید است. اعتبارات این بند از محل ردیف مشخص شده تأمین می شود.
با تصویب مجلس در اجرای بند ب ماده 44 قانون برنامه پنجساله پنجم توسعه جمهوری اسلامی ایران دستگاه های اجرایی مکلف هستند نسبت به تأمین صد در صد هزینه های درمانی ایثارگران شاغل و افراد تحت تکفل آنان از سقف اعتبارات هزینه ای خود اقدام کنند.
همچنین با اصلاح بند الحاقی 67 و برای تامین نظر شورای نگهبان مصوب شد وزارت نیرو از طریق شرکت های آبفای ش��ری سراسر کشور مکلف است علاوه بر دریافت نرخ آب بهای شهری به ازای هر مترمکعب فروش آب شرب مبلغ یکصد ریال از مشترکین آب دریافت و به خزانه داری کل کشور واریز کند.
طبق مصوبه مجلس صددر صد وجوه دریافتی تا سقف 390 میلیارد ریال از محل حساب مذکور صرفا جهت آبرسانی شرب روستایی اختصاص می یابد.
