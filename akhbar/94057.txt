سناتور آمريکايي خطاب به تندروها:توافق هسته اي با ايران را از بين نبريد/ مسأله هسته اي با غرور ملي ايرانيان گره خورده است 
رئيس کميته نيروهاي مسلح سناي آمريکا با انتقاد از سناتورهاي تندروي آمريکايي از آنها خواست با تصويب تحريم هاي جديد عليه ايران، آمريکا را به جنگ با ايران سوق ندهند.
روزنامه آمريکايي نيويورک تايمز با درج مطلبي تحت عنوان "توافق با ايران را از بين نبريد" به قلم "کارل لوين" رئيس کميته نيروهاي مسلح سناي آمريکا و "آنگوس کينگ" سناتور مستقل عضو اين کميته از سناتورهاي آمريکايي خواستند تا با تصويب تحريم هاي جديد عليه ايران توافق هسته اي موقت بين ايران و گروه 1+5 را به نابودي نکشانند.
اين دو سناتور آمريکايي خطاب به سناتورها مي نويسند: متوقف کردن برنامه هسته اي ايران 2 راه دارد، مذاکره يا اقدام نظامي.
اين روزنامه ادامه مي دهد: بطور شگفت انگيزي بعد از 34 سال در ميانه مذاکرات با ايران به سر مي بريم که نه تنها سکوت ديپلماتيک بين دو کشور را از بين برده بلکه فرصتي به وجود آورده تا بتوانيم برنامه هسته اي اين کشور را متوقف کنيم. اما سناتورها به جاي حمايت از اين روند و مذاکرات در حال چرخاندن طرح هايي در کنگره هستند که خواستار اعمال تحريم هاي بيشتر عليه ايران هستند اقدامي که مي تواند اين روند را بر هم بزند و بين آمريکا و متحدانش يک شکاف و دو دستگي به وجود آورد.
نويسندگان با اشاره به اين نکته که حسن روحاني با وعده بهبود اوضاع اقتصادي در ايران روي کار آمده و براي تحقق اين وعده خود خواستار کاهش تحريم ها از طريق مذاکره است از سناتورهاي آمريکايي مي خواهد تا با تصويب تحريم هاي جديد به اين روند که بعد از سال ها حاصل شده آسيب نرسانند.
نيويورک تايمز مي نويسد، تمامي شواهد و اظهار نظرها و اطلاعات نشان مي دهد که افزايش تحريم ها عليه ايران نمي تواند موثر واقع شوند زيرا مسئله هسته اي ايران براي بسياري در ايران با غرور ملي گره خورده است و همچنين توافقنامه هسته اي با ايران دارا�� مخالفاني در درون ايران است که تصويب تحريم هاي اضافي عليه ايران به مخالفان توافق ژنو اين فرصت و بهانه را خواهد داد تا مخالفت هاي خود با آن را تشديد کنند.
نويسندگان معتقد هستند از دست رفتن اين فرصت براي آمريکا موجب خواهد شد تا آمريکا براي رسيدن به اهداف خود در قبال ايران به برخورد نظامي با ايران متوسل شود امري که تمايلي براي آن ندارد.
در بخش ديگري از اين مطلب آمده است: تصويب تحريم هاي جديد عليه ايران موجب خواهد شد که ايراني ها به اين نتيجه برسند که آمريکايي ها در مذاکرات حسن نيت ندارند و از مذاکرات خارج شوند يا ممکن است ايراني ها را به اقدامي متقابل تحريک کند تا خواسته هاي خود در مذاکرات را بالا ببرند و فعاليت هسته اي خود را بيشتر توسعه دهند.
نويسندگان از ديگر تبعات احتمالي چنين اقدامي از سوي آمريکا را ايجاد شکاف بين متحدان و شرکاي آمريکا در سطح جهان مي دانند زيرا که تصويب تحريم هاي جديد عليه ايران براي متحدان آمريکا به اين معني خواهد بود که آمريکا قصد نابودي توافق هسته اي ژنو را دارد.

