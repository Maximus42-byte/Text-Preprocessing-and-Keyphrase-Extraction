 مخالفت حوثی‌ها با دولت ائتلاف ملی	
شیعیان حوثی یمن روز سه شنبه با پیشنهاد رئیس جمهور این کشور مبنی بر تشکیل یک دولت ائتلاف ملی و همچنین پرداخت دوباره بخشی از یارانه‌های سوخت مخالف کردند.
«محمد عبد السلام» سخنگوی «عبد المالک الحوثی» رهبر حوثی‌های یمن د بیانیه‌ای د صفحه خود در پایگاه اینترنتی «فیس بوک»، مخالفت خود را با این پیشنهاد دولت یمن اعلام کرد.
وی در این بیانیه نوشت: ‌ ما تایید می‌کنیم آنچه که کمیته دولت پیشنهاد داد، بازتاب دهنده موضع دولت است، اما ما آن را نمی‌پذیریم. موضع ما هنوز هم حمایت از مردم یمن است که در یک انقلاب مردمی، خواستار محقق شدن حقوق مشروع خود هستند.
محمد عبدالسلام همچنین در مصاحبه با شبکه اسکای نیوز اظهار کرد: بندهای این طرح نمی‌تواند خواسته‌های ملت یمن را تامین کند. این طرح ارتباطی به ما ندارد. این کمیته طرح خود را بدون مشورت و گفتگو با ما به صورت یکجانبه اعلام کرد.
وی گفت: در این طرح برآورده شدن خواسته‌های ملت یمن در نظر گرفته نشده است. این طرح فقط تلاشی برای دور زدن انقلاب و احیای رژیم کنونی با ظاهری جدید است.
سخنگوی حوثی‌های یمن خاطر نشان کرد: این طرح همچنین حذف یارانه مشتقات نفتی را لغو نکرده است.
حوثی‌ها با اعلام این مطلب افزودند همچنان به اعتراضات گسترده خود علیه دولت یمن ادامه خواهند داد.
منابع آگاه دولت یمن پیش‌تر به خبرگزاری رویترز اعلام کردند «عبد ربه منصور هادی» رئیس جمهور این کشور، دولت را برکنار کرده است و قصد دارد بهای بنزین و گازوئیل را در کشور کاهش دهد. این اقدامات، بخشی از خواسته‌های معترضان حوثی بود که در پایتخت این کشور راهپیمایی‌های گسترده‌ای را برگزار کرده‌اند.
