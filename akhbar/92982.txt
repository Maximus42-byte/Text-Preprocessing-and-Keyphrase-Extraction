ده‌ها کشته در درگیری‌های نظامی اوکراین
هان > اروپا - کشته شدن حدود ۵۰ نفر در درگیری‌های شرق اوکراین هم باعث نشد تا خونین‌ترین درگیری‌ها از زمان آغاز بحران این کشور پایان بگیرد و مقام‌های دولت موقت اوکراین در دومین روز عملیات نظامی خود اعلام کردند که حمله آنها علیه معترضان طرفدار روسیه متوقف نخواهد شد.
درحالی‌که به آتش کشیده شدن ساختمان اتحادیه کارگری در شهر اودسا باعث شد تا حدود ۴۰ نفر زنده‌زنده در آتش بسوزند وزیر کشور دولت موقت اوکراین بر ادامه حملات نظامیان این کشور تأکید کرد. این ساختمان در درگیری‌ میان طرفداران دولت اوکراین و حامیان روسیه در شهر اودسا به آتش کشیده شد و حالا با رخ دادن یک فاجعه هر دو طرف یکدیگر را به ایجاد این آتش‌سوزی متهم می‌کنند. گفتنی‌است، در ساختمان اتحادیه کارگری حامیان روسیه پناه گرفته بودند.
الکساندر تورچینوف، رئیس‌جمهور موقت اوکراین هم اعلام کرده که حمله به جدایی‌طلبان شرق این کشور «کشته‌های بسیار» به جا گذاشته است تا خونین‌ترین روزها در ناآرامی اوکراین رقم بخورد.پس از حمله نیروهای نظامی اوکراین به شهر اسلاویانسک، روز گذشته عملیات علیه طرفداران روسیه در شهر کراماتورسک آغاز شد. آرسن آواکوف وزیر کشور اوکراین با اعلام عملیات نظامی نیروهای ارتش این کشور اعلام کرد که نیروهای اوکراین کنترل ایستگاه تلویزیون محلی را در دست گرفته‌اند.
این در حالی است که گزارش‌ها از ادامه درگیری‌های خیابانی در این شهر خبر می‌دهد. شبکه تلویزیونی الجزیره گزارش‌ داده که در درگیری‌های این شهر حداقل یک نفر کشته و ۹ نفر دیگر زخمی شده‌اند. این در حالی است که راشاتودی تعداد کشته‌های این درگیری را ۱۰ نفر اعلام کرده است.
سخنگوی ولادیمیر پوتین، رئیس‌جمهور روسیه روز گذشته به‌دنبال این درگیری‌ها اعلام کرد که این کشور دیگر نفوذ و کنترلی بر مناطق شرقی ندارد و با حملات صورت گرفته از سوی ارتش اوکراین دیگر نمی‌تواند نیروهای حاضر در این منطقه را برای کنار‌گذاشتن سلاح‌شان قانع کند. دیمیتری مدودف، نخست‌وزیر روسیه هم گفت: مقام‌های کیف باید از اقدام‌های احمقانه خود آگاه باشند و از کشتار شهروندان اوکراینی دست بردارند. مقام‌های کرملین همچنین از دریافت هزاران درخواست کمک از مردم اوکراین خبر داده و اعلام کرده‌اند در حال بررسی واکنش احتمالی هستند.
روز گذشته اما طرفداران روسیه در شهر اسلاویانسک ۷ ناظر سازمان امنیت و همکاری اروپا را آزاد کردند. روز گذشته همچنین رئیس‌جمهور آمریکا و صدراعظم آلمان به روسیه هشدار دادند که اگر به‌دنبال ایجاد اختلال در روند برگزاری انتخابات اوکراین باشد، تحریم‌های شدیدتری علیه مسکو اعمال می‌شود. روزنامه وال‌استریت ژورنال اما گزارش داده که مرکل در سفر به آمریکا به اوباما اعلام کرده که بخش اقتصادی و تجاری این کشور دیگر تاب تحمل ضررهای بیشتر ناشی از افزایش تحریم‌های روسیه را ندارد.
