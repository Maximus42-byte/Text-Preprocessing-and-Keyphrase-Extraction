طرح پنتاگون برای حمله به سوریه
با وجودی که دولت آمریکا هنوز قاطعانه روشن نکرده که سلاح‌های شیمیایی در سوریه توسط کدام یک از طرفین درگیر استفاده شده است، یک مسئول بلند پایه در دولت این کشور اعلام کرد: پنتاگون در حال تهیه کردن طرحی برای آغاز مداخله نظامی در سوریه است.
به گزارش ایسنا، به نقل از خبرگزاری سوریه نیوز، یک مسئول بلند پایه در دولت آمریکا به شبکه سی ان ان گفت: پنتاگون اخیرا اقداماتش برای تهیه طرحی جهت دخالت نظامی احتمالی در سوریه را افزایش داده است و این پس از افزایش اظهارات مبنی بر استفاده از سلاح شیمیایی در درگیری‌های مسلحانه دو سال گذشته در سوریه است.
 
این مسئول آمریکایی که خواست نامش فاش نشود در ادامه عنوان داشت: فعالیت‌های پنتاگون برای تهیه این طرح همزمان با افزایش اطلاعات دقیق در مورد احتمال استفاده نظام سوری از سلاح شیمیایی صورت گرفت.
 
این منبع آگاه در ادامه افزود: در صورت صدور دستور از سوی باراک اوباما،‌ رئیس جمهوری آمریکا، طرح مذکور که شامل مشارکت هزاران نیروی آمریکایی در جنگ است، اجرا خواهد شد.
 
وی همچنین هشدار داد تمامی گزینه‌ها در تعامل با پرونده سوریه با چالش‌های خطرناکی رو به رو است.
 
دولت اوباما پیشتر اعلام کرده بود که اسنادی درباره استفاده از سلاح شیمیایی در سوریه در اختیار دارد اما اینکه کدام یک از طرفین درگیر از این سلاح‌ها استفاده کرده‌اند مشخص نیست.
 
این مسئول همچنین نسبت به افتادن سلاح‌های شیمیایی به دست گروه‌های تندرو سوری ابراز نگرانی کرده و گفت: هیچ دلیل قاطعی مبنی بر اینکه این سلاح‌ها از سوی نظام سوری استفاده شده است وجود ندارد.
 
مسئول آمریکایی مذکور در ادامه استفاده از نیروی زمینی آمریکا در حمله به سوریه را بعید دانست. این در حالی است که دو مسئول آمریکایی دیگر اعلام کردند که به احتمال زیاد دولت آمریکا برای حمله به سوریه از موشک کروز استفاده کرده و یگان‌های حمایتی زرادخانه شیمیایی یا پایگاه‌های نظامی مسئول برنامه‌های شیمیایی را هدف قرار خواهد داد.
 
همچنین گزارش‌های خبری نیز حاکی از آن است که ارتش آمریکا چندین سناریوی برای رویارویی با تحولات سوریه و سلطه بر ذخایر تسلیحاتی و شیمیایی این کشور در دست دارد.
 
این مسئول آمریکایی گفت: اظهارات اخیر مارتین دمپسی، رئیس ستاد مشترک ارتش آمریکا در مقابل کنگره حاکی از این بود که با توجه به نامشخص بودن اماکن نگهداری برخی از ذخایر سلاح‌های شیمیایی در سوریه، تامین امنیت تسلیحات شیمیایی سوریه توسط ارتش آمریکا دشوار است.
همچنین روزنامه واشنگتن پست به نقل از شماری از مسئولان بلندپایه دولت آمریکا اعلام کرد: باراک اوباما، آماده است که تجهیزات جنگی کشنده به مخالفان سوریه ارسال کند.
 
بنا به گفته مسئولان آمریکایی مذاکرات سیاسی همچنان گزینه اول آمریکاست و برای تحقق این هدف دولت آمریکا تلاش‌های جدید خود در قانع کردن ولادیمیر پوتین، رئیس جمهوری روسیه را در خصوص اینکه دولت سوریه از سلاح‌های شیمیایی استفاده کرده است آغاز کرده است.
 
روزنامه واشنگتن پست همچنین نوشت: به احتمال زیاد اوباما طی هفته‌های آینده و تا پیش از نشست آتی‌اش با پوتین در ماه ژوئن تصمیم نهایی خود را درباره ارسال سلاح برای مخالفان سوریه اتخاذ می‌کنند.
 
از سوی دیگر مارتین نسیرکی، سخنگوی دبیرکل سازمان ملل در کنفرانسی مطبوعاتی از اعلام همکاری دولت سوریه در خصوص اجرای ماموریت تیم محققان سازمان ملل در زمینه استفاده از سلاح شیمیایی در منطقه خان العسل حلب استقبال کرد.
 
وی گفت: ما از اعلام همکاری مقامات سوریه در این خصوص تشکر می‌کنیم اما باید بگویم که ما خواهان تحقیقات بیشتر درباره برخی از اظهارات مبنی بر استفاده از سلاح شیمیایی در دیگر مناطق سوریه نیز هستیم.
 
سخنگوی سازمان ملل اعلام کرد: تاکنون سه درخواست رسمی از کشورهای سوریه، فرانسه و انگلیس به دبیرخانه سازمان ملل برای تحقیق در این خصوص ارائه شده است.
 
عبدالله النسور، نخست وزیر اردن نیز اعلام کرد که کشورش هرگز اجازه نخواهد داد از خاک این کشور برای هرگونه دخالت خارجی یا نظامی در سوریه استفاده شود.
 
وی افزود: ارتش اردن و تجهیزات نظامی این کشور در جنگ داخلی سوریه از طریق ارسال نیرو یا فراهم کردن زمینه برای نیروهای نظامی خارجی دخالتی نمی‌کند.
 
این مسئول اردنی در ادامه به وضعیت آوارگان سوری در کشورش اشاره کرده و گفت: ما از جامعه جهانی نمی خواهیم تا در این خصوص تنها در سخن با ما ابراز همدردی کنند و از مساله حقوق بشر صحبت کند. ما از جامعه جهانی می‌خواهیم به مسئولیت خود در قبال بیش از یک میلیون شهروند سوری که در اراضی اردن هستند عمل کند.
