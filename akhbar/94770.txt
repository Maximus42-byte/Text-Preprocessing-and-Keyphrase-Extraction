جنبش فتح کميته اي براي پيگيري تشکيل دولت جديد فلسطين تشکيل داد 
کميته مرکزي جنبش فتح شامگاه يکشنبه با تاکيد بر حمايت از امضاي توافقنامه آشتي فلسطيني با جنبش مقاومت اسلامي فلسطين (حماس) ، اعلام کرد کميته اي به رياست عزام الاحمد براي پيگيري تشکيل دولت جديد فلسطيني تشکيل مي شود.
نبيل ابوردينه سخنگوي رسمي کميته مرکزي جنبش فتح با اعلام اين خبر افزود در نشست اين کميته که شامگاه يکشنبه در مقر رياست تشکيلات خودگردان فلسطيني در رام الله به رياست محمود عباس برگزار شد قرار شد کميته اي به رياست عزام الاحمد عضو کميته مرکزي جنبش فتح براي پيگيري امور مربوط به تشکيل دولت فلسطيني با توافق با همه گروههاي فلسطيني و بر اساس توافقنامه قاهره ، تشکيل شود.
ابوردينه افزود کميته مرکزي جنبش فتح در اين نشست بر حمايت خود از اين توافقنامه آشتي و پيگيري اجراي موارد توافق شده تاکيد کرد.
به گزارش خبرگزاري فرانسه از رام الله ، وي افزود عباس در اين نشست اعضاي کميته مرکزي را در جريان جزئيات آنچه در قاهره رخ داد و امضاي توافقنامه آشتي فلسطيني براي پايان دادن به شکاف داخلي و بازگرداندن وحدت به فلسطين از طريق تشکيل دولتي متشکل از افراد مستقل که مسئوليت برگزاري انتحابات رياست ، پارلماني و شوراي ملي را در مدت يک سال برعهده خواهد داشت ، قرار داد.
ابوردينه اضافه کرد شواري انقلابي جنبش فتح روز دوشنبه نشستهاي خود را براي بررسي اوضاع جنبش فتح ، آشتي فلسطيني و اوضاع سياسي و چند موضوع ديگر آغاز خواهد کرد.

