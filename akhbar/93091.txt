ادعایی که رویترز در خصوص تجهیزات ارتش عراق مطرح کرد
جبران بدقولی امریکایی ها با خرید تسلیحات از ایران
برخی کارشناسان بر این باورند که قراداد تسلیحاتی با ایران یک پیام برای واشینگتن دارد و آن این است که تهدید به تعلیق تحویل محموله های تسلیحاتی دیگر کارآمد نیست.

دیپلماسی ایرانی: ایران قراردادی 195 میلیون دلاری برای فروش سلاح و عدوات جنگی به عراق امضاء کرده است. این ادعایی است که رویترز مطرح کرده و مدعی شده این اقدام نقض تحریم تسلیحاتی سازمان ملل در زمینه فروش سلاح از سوی ایران است.

به گزارش این خبرگزاری انگلیسی اسناد نشان می دهد که  این توافق در اواخر ماه نوامبر منعقد شده ، تنها چند هفته پس از آنکه نوری المالکی، نخست وزیر عراق از سفر به واشینگتن بازگشت و با دولت اوباما در زمینه دریافت تسلیحات بیشتر به منظور مقابله با گروه های وابسته به القاعده، لابی کرد.

برخی در واشینگتن در مورد فروش تجهیزات نظامی آمریکایی به کشوری که روابط نزدیکی با ایران دارد ابراز نگرانی می کنند. برخی قانونگذاران آمریکایی نیز می گویند مالکی به این دلیل این قرارداد را با ایران منعقد کرده که از تاخیرهای مکرر در تحویل تسلیحات آمریکایی به تنگ آمده بود.

سخنگوی نخست وزیر عراق هنوز خبر فروش این تسلیحات از سوی ایران را تایید یا تکذیب نکرده اما می گوید با توجه به مشکلات امنیتی اخیر عراق، چنین خریدهای تسلیحاتی قابل درک است.

علی موسوی در این زمینه اظهار داشت: ما در حال نبرد با تروریسم هستیم و می خواهیم در این جنگ پیروز شویم. از سوی دیگر هیچ چیز مانع خرید تسلیحات و عدوات جنگی نمی شود، چرا که این تنها راهی است که از طریق آن می توانیم با تروریست ها مقابله کنیم.

این در حالی است که دولت ایران هرگونه اطلاع از فروش سلاح به عراق را تکذیب می کند. با این حال رویترز ادعا می کند این نخستین معامله تسلیحاتی رسمی بین دولت شیعه ایران و دولت شیعه عراق است و از نزدیکی روابط دو کشور دو سال پس از خروج نیروهای آمریکایی از عراق، حکایت دارد.

یک مقام آمریکایی در این زمینه به رویترز گفت: چنین قراردادی می تواند رویکرد واشینگتن در مذاکره با ایران به منظور حل مساله هسته ای و تعدیل تحریم ها را پیچیده تر کند . وی افزود: در صورتی که این معامله صحت داشته باشد، باید گفت که هر گونه انتقال سلاح از ایران به کشور سوم، نقض قطعنامه 1747 شورای امنیت سازمان ملل است.

اهمیت سیاسی

اسناد رسمی که رویترز به آنها دست یافته حاکی از آن است که شش قرارداد از کل هشت قرارداد با سازمان صنایع دفاعی ایران منعقد شده است و دو قرارداد دیگر نیز با شرکت صنایع الکترونیک ایران است.

رویترز ادعا می کند این قراردادها بین مقامات دفاعی ایران و عراق امضاء شده اما جدول زمانی برای تحویل تسلیحات ارایه نشده است. این در حالی است که مالکی دو ماه است که در غرب عراق با گروه های سنی وابسته با القاعده مبارزه می کند.
ایران بهترین منبع برای تامین فوری نیاز تسلیحاتی عراق است زیرا تسلیحاتی که در ارتش عراق استفاده می شود، مشابه تسلیحاتی است که در ایران تولید می شود.

به گزارش رویترز، روابط دوستانه ایران و عراق برای ایالات متحده چندان خوشایند نیست.از سوی دیگر ایران هم اکنون گاز و برق به عراق صادر می کند و در ماه ژانویه نیز پیشنهاد همکاری نظامی را ارایه داده است.

از سوی دیگر به نظر می رسد مقادیر سلاح خریداری شده از ایران در مقایسه با تسلیحاتی آمریکایی و روسی موجود در عراق، قطره ای در دریا باشد. اما اهمیت از آنجایی که مالکی به دنبال سومین دوره نخست وزیری خود در عراق است، این قرارداد تسلیحاتی با ایران از اهمیت سیاسی ویژه ای برخوردار است.

سیاستمداران عراقی بر این باورند که حمایت ایران برای باقی ماندن مالکی در قدرت ضروری است. مالکی در سال 2010 برای دومین بار به قدرت رسید، پس از اینکه ایران اعلام کرد از او حمایت می کند. 

یکی از تحلیلگران مرکز مطالعات استراتژیک عراق می گوید این قراردادها سیاسی هستند نه نظامی. به بیان دیگر به موجب این قراردادها ایران از منافع اقتصادی بهره مند می شود و از سوی دیگر مالکی نیز حمایت تهران را برای باقی ماندن در قدرت به دست می آورد.

پیام مالکی

سه قانونگذار عراقی که در جریان این قراردادها هستند می گویند که نارضایتی مالکی از پاسخ واشینگتن به درخواست تامین منابع تسلیحاتی در زمینه عقید این قراردادها نقش داشته است. به گفته آنها، آمریکایی ها به وضوح از تحویل فوری محموله های تسلیحاتی خودداری کردند و به همین دلیل مالکی ناچار شدن برای دریافت فوری تسلیحات دست به دامان تهران شود.

برخی کارشناسان بر این باورند که قراداد تسلیحاتی با ایران یک پیام برای واشینگتن دارد و آن این است که تهدید به تعلیق تحویل محموله های تسلیحاتی دیگر کارآمد نیست. به گفته آنها اگر عراق نتواند این تسلیحات را از آمریکا تحویل بگیرد، با پول نقد از همسایه خود خرید می کند و موضوع به همین سادگی است.

یک کارشناس نظامی نیز می گوید، ایران بهترین منبع برای تامین فوری نیاز تسلیحاتی عراق است زیرا تسلیحاتی که در ارتش عراق استفاده می شود، مشابه تسلیحاتی است که در ایران تولید می شود.
