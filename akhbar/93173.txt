سفیر ایران: جمهوری آذربایجان ارتباط با پهپاد اسرائیلی را تکذیب کرده است
مقامات ایرانی اعلام کرده اند که از مبدا پهپاد مطلعند اما هنوز نام کشور مبدا اعلام نشده است هرچند یکی از مقامات نظامی ایران عنوان کرده بود که پهپاد اسرائیلی از یکی از کشورهای شمالی وارد مرزهای ایران شده است.
سفیر ایران در باکو با رد خبرهای منتشر شده درباره نقش جمهوری آذربایجان در ورود پهپاد اسرائیلی به ایران گفت: مقامات آذری این ادعا را رد کرده اند.
محسن پاک آئین در گفتگو با خبرنگار عصرایران با اشاره به ملاقات های صورت گرفته با مقامات آذری اظهار داشت: دیروز با وزیر اقتصاد آذربایجان ملاقات داشتم و ایشان نیز قویا ادعا های مطرح شده را تکذیب کرد.
وی افزود: در مجموع مقامات آذربایجان و رسانه های این کشور قاطعانه این موضوع را تکذیب کرده اند .
سفیر ایران یادآور شد: مقامات ایرانی نیز اسمی از آذربایجان نیاورده اند.فقط یک پایگاه صهیونیستی این ادعا را مطرح کرده است.
گفتنی است هفته گذشته یک فروند پهپاد اسرائیلی در حوالی نطنز توسط موشک های پدافندی ایران سرنگون شد که پایگاه خبری اسرائیلی مدعی شد این پهپاد از پایگاهی در آذربایجان وارد ایران شده است.
مقامات ایرانی اعلام کرده اند که از مبدا پهپاد مطلعند اما هنوز نام کشور مبدا اعلام نشده است هرچند یکی از مقامات نظامی ایران عنوان کرده بود که پهپاد اسرائیلی از یکی از کشورهای شمالی وارد مرزهای ایران شده است.
جمهوری آذربایجان تنها همسایه ایران است که روابط نزدیک نظامی - امنیتی با اسرائیل دارد.
در میان همسایگان ایران، 4 کشور ترکیه، ارمنستان، آذربایجان و ترکمستان، رابطه رسمی و دیپلماتیک با اسرائیل دارند.
