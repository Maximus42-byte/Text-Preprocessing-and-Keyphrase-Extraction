 پوتین و پوروشنکو برای برقراری آتش بس در شرق اوکراین توافق کردند
تهران - ایرنا - «ولادیمیر پوتین» رییس جمهوری روسیه و «پترو پوروشنکو» همتای اوکراینی وی در مورد برقراری آتش بس در شرق اوکراین توافق کردند.
به گزارش خبرگزاری فرانسه، دفتر ریاست جمهوری اوکراین، خبر توافق دو طرف برای آتش بس را در منطقه ˈدونباسˈ اعلام کرد که شهرهای ˈدونتسکˈ و ˈلوهانسکˈ را نیز در بر می گیرد.
این خبر در حالی اعلام می شود که ˈدمیتری پسکوفˈ سخنگوی پوتین نیز پیش از این گفته بود: روسای جمهوری روسیه و اوکراین درخصوص توقف جنگ و خونریزی در اوکراین تلفنی گفت و گو کردند.
سخنگوی رییس جمهوری روسیه همچنین گفت که پوتین و پوروشنکو از ادامه مذاکرات برای برقراری آتش بس و تعیین شرایط آن حمایت کردند.
نیروهای اوکراینی از اواسط ماه آوریل گذشته (فروردین و اردیبهشت)در مناطق جنوب و شرق این کشور عملیات نظامی گسترده ای را علیه جدایی طلبان طرفدار روسیه اجرا می کنند.
تاکنون صدها نفر از نیروهای اوکراینی و شبه نظامیان کشته و مجروح شده و شمار زیادی نیز به اسارت نیروهای دو طرف درآمده اند.
اوکراین، روسیه را به حمایت از جدایی طلبان و حتی دخالت نیروهای نظامی این کشور در حملات اخیر در مناطق دونتسک و لوهانسک متهم کرده است.
روسیه این ادعا را رد و آن را بی اساس دانسته و اعلام کرده است که حتی یک سرباز ارتش روسیه در عملیات نظامی جدایی طلبان علیه نیروهای اوکراینی شرکت نکرده است.
