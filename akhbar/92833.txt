نیویورک‌تایمز: عربستان برای مخالفان سوریه پایگاه آموزشی ایجاد می‌کند
یک مقام آمریکایی به روزنامه نیویورک‌تایمز گفته است که عربستان موافقت کرده است که پایگاه‌هایی را برای آموزش مخالفان مسلح دولت سوریه ایجاد کند.
خبرگزاری فارس: نیویورک‌تایمز: عربستان برای مخالفان سوریه پایگاه آموزشی ایجاد می‌کند
به گزارش خبرگزاری فارس به نقل از روزنامه «نیویورک‌تایمز»، مقامات آمریکایی می‌گویند عربستان سعودی اعلام کرده است که با در اختیار گذاشتن پایگاه‌هایی برای آموزش مخالفان مسلح دولت سوریه، موافق می‌کند.
قرار است امروز «جان کری» وزیر خارجه آمریکا برای رایزنی با مقامات سعودی در مورد داعش و ایجاد ائتلاف علیه این گروه، به جده سفر کند. وی در این سفر، در نشست نمایندگان کشورهای حاشیه خلیج فارس به علاوه اردن، عراق و ترکیه نیز شرکت خواهد کرد.
«باراک اوباما» رئیس‌جمهور آمریکا قرار است تا ساعتی دیگر اعلام کند که قصد دارد «ائتلافی گسترده» برای «تضعیف و نهایتا نابودی داعش» تشکیل دهد. بر اساس طرح اوباما، قرار است نیروهای ارتش عراق تقویت شده و همزمان روند ارسال تسلیحات به مخالفان دولت سوریه که آمریکا و کشورهای عربی می‌گویند «میانه‌رو» هستند، تسریع شده و گسترش یابد.
یک مقام ارشد وزارت خارجه آمریکا به نیویورک‌تایمز گفته است که علاوه بر این، آمریکا تلاش خواهد کرد تا کسب درآمد داعش از فروش نفت را مختل کرده و در عین حال از انتقال منابع مالی به این گروه جلوگیری کند. در طول بیش از سه سالی که از بحران سوریه می‌گذرد، آمریکا اصلی‌ترین حامی غربی سیاسی گروه‌های تروریستی فعال در سوریه بوده و کشورهای حاشیه خلیج فارس این گروه‌ها را تغذیه مالی کرده‌اند.
این مقام آمریکایی همچنین اعلام کرده است که وزیران خارجه کشورهای منطقه به زودی برای بحث در مورد گسترش مجوزهای پرواز نیروی هوایی آمریکا و دیگر کشورهای شرکت‌کننده در عملیات هوایی علیه داعش، بحث خواهند کرد.
قرار است در نشست جده، در مورد راه‌های تقویت مخالفان مسلح سوریه، به نحوی که بتوانند علاوه بر جنگ با داعش، هدف اصلی کشورهای غربی و عربی یعنی تغییر نظام سوریه را نیز دنبال کنند، بحث شود.
مقام ارشد وزارت خارجه آمریکا در مورد آموزش و تسلیح مخالفان گفته است: «ما در موضعی هستیم که فکر می‌کنم سعودی‌ها به روشنی می‌دانند که ماچه می‌خواهیم. ما کاملا اطمینان داریم که آن‌ها در این رابطه اظهار تمایل می‌کنند.»
پیش از این هم کاخ سفید با صدور بیانیه‌ای اعلام کرده بود اوباما و ملک عبدالله پادشاه عربستان در تماس تلفنی «بر ضرورت افزایش آموزش و تجهیز مخالفان میانه‌رو سوری» تأکید کرده‌اند.
