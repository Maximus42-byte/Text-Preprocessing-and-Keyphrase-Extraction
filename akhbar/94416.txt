سي‌ان‌ان: آمريکا بايد با ايران درباره سوريه مذاکره کند
يک شبکه خبري آمريکايي موفقيت کشورهاي 5+1 در مذاکره هسته‌اي با ايران را در گرو مذاکره آمريکا با ايران درباره سوريه دانست.
شبکه خبري سي‌ان‌ان در گزارشي نوشت: «آمريکا بايد با ايران درباره سوريه مذاکره کند.»
اين گزارش در ابتدا مي‌نويسد سفر باراک اوباما، رئيس جمهور آمريکا به اسرائيل باعث شد دست‌کم يکسال ديگر به مهلت ديپلماسي با ايران افزوده شود و فرصتي براي يافتن راه حلي سياسي براي بحران سوريه فراهم شود.
اين گزارش به سخنان نتانياهو در کنفرانس خبري مشترک با اوباما در 20 مارس اشاره کرد که گفته بود آمريکا و اسرائيل ارزيابي يکساني از برنامه هسته‌اي ايران دارند. سي‌ان‌ان اين سخنان نتانياهو را عقب‌نشيني او از تقويم زماني قبليش درباره برنامه هسته‌اي ايران تعبير کرده است.
طبق اين گزارش، اوباما و نتانياهو در موضوع سوريه هم ارزيابي‌هاي يکساني داشتند.
سي‌ان‌ان در ادامه به اولويت راه حل‌هاي سياسي در سوريه و تلاشهاي جان کري، وزير خارجه آمريکا براي ايجاد آتش‌بس بين دولت سوريه و مخالفانش اشاره کرده و مي‌افزايد: «بعيد است مذاکرات دولت سوريه براي آتش‌بس بدون حضور ايران، مهم‌ترين متحد سوريه صورت گيرد.»
اين گزارش در ادامه به اهميت موضوع سوريه در مذاکرات هسته‌اي ايران با کشورهاي 1+5 اشاره کرده و مي نويسد: «ديپلماسي با ايران بر سر برنامه هسته‌اي اين کشور بايد گفت‌وگوهايي فوري در موضوع سوريه را هم شامل شود.»
سي‌ان‌ان گفت‌وگو در باب سوريه را از جمله اقداماتي مي‌داند که مي‌تواند بنيان‌هايي براي گامهاي اعتمادساز با ايران در مذاکرات 1+5 بنا کند.
در پايان اين گزارش آمده است: «مي‌توان از مذاکره درباره سوريه به عنوان ابزاري براي آغاز روابط آمريکا و ايران استفاده کرده و چشم‌اندازهاي پيشرفت در گفت‌وگو با ايران پيرامون برنامه هسته‌اي اين کشور را بهبود بخشيد.»
