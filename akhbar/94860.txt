کريستين‌ساينس‌مانيتور: آمريکا نبايد فرصت جديد براي ارتباط با ايران را از دست بدهد
يک روزنامه آمريکايي در گزارش مفصلي به بررسي گام‌هايي که آمريکا بايد براي برقراري ارتباط با ايران بردارد، پرداخت.
روزنامه کريستين ساينس مانيتور در گزارشي به بررسي انتخابات اخير ايران و انتخاب شدن «حسن روحاني» به عنوان رئيس جمهور ايران و فرصت برقراري مجدد روابط ميان تهران و واشنگتن پرداخت.
اين روزنامه آمريکايي نوشت: از دست دادن فرصت‌ها براي برقراري روابط ميان ايران و آمريکا طي سه دهه گذشته بسيار عادي بوده است. ايراني‌ها فرصت‌هاي زيادي را در دوران اوباما و زماني که در سال 2009 به قدرت آمد از دست دادند. از سوي ديگر، آمريکايي‌ها به خصوص که روز دوشنبه با متحدانشان در بروکسل با يکديگر ديدار کرده تا گام‌هاي بعدي براي مذاکره هسته‌اي با ايران را بررسي کنند، نبايد باعث ايجاد تنش با «حسن روحاني» رئيس جمهور منتخب شوند.
کريستين ساينس مانيتور در ادامه گزارش خود نوشت: آقاي اوباما پس از آنکه در سال 2009 به قدرت رسيد تلاش‌هاي واقعي براي ايجاد روابط با دشمنان بزرگ آمريکا در خاورميانه انجام داد. وي نه تنها آشکارا دستش را به سوي ايران دراز کرد بلکه دو نامه خصوصي نيز براي «آيت‌الله علي خامنه‌اي» رهبر معظم ايران ارسال کرده و به دنبال تعامل بود. اما تهران همچنان [به آمريکا] بد گمان بود.
روحاني معمار تنها توافقنامه ايران با غرب در 11 سال گذشته است
بر اساس گزارش اين روزنامه، هم اکنون گشايش ديگري ظاهر شده است. حسن روحاني، معمار تنها توافقنامه ميان ايران و غرب طي 11 سال گذشته به عنوان رئيس جمهور ايران انتخاب شد. در انتخابات ايران، اکثريت مردم راي خود را در يک رقابت شش گانه به نفع کانديداي معتدل و عملگرا دادند. پيروزي روحاني باعث ايجاد موجي از شادي در خيابان‌هاي ايران شد. اما واشنگتن هنوز بد گمان است.
در ادامه گزارش روزنامه کريستين ساينس مانيتور آمده است: به جاي تبريک به رئيس جمهور جديد که نيمي از مردم ايران به وي راي دادند، کاخ سفيد بيانيه‌اي را صادر و طي آن اعلام کرد: با وجود موانع و محدوديت‌هاي دولت، مردم ايران مصمم هستند تا آينده خود را شکل دهند. اوباما نيز محتاطانه با اين موضوع برخورد کرد و در مصاحبه با پي‌بي‌اس گفت: ما قصد داريم تا تحولات و نتايج را در چند هفته، ماه و سال‌هاي آينده نظاره‌گر باشيم.
روحاني هميشه مورد تاييد رهبر ايران بوده است
اين روزنامه نوشت: بدگماني‌ها قابل درک است. رئيس جمهور منتخب يکي از اعضاي داخلي نظام است. از زمان پيدايش جمهوري اسلامي، روحاني هرگز از تاييدات خوب [آيت‌الله] خامنه‌اي به دور نبوده است. همين موضوع باعث فراهم شدن زمينه براي تبليغات عليه روحاني شده است.
برخي پيروزي روحاني را حاصل طرح‌هاي سياسي عميق مي‌دانند
کريستين ساينس مانيتور ادامه داد: برخي نيز پيروزي روحاني را حاصل طرح‌هاي سياسي عميق مي‌دانند تا بدان وسيله بتوان برنامه هسته‌اي را تحت نقابي مناسب به پيش برد. برخي نيز به مکتب فکري «بنيامين نتانياهو» نخست وزير اسرائيل تعلق دارند که معتقد است تا زماني که رهبر ايران سياست‌هاي اصلي را تحت کنترل دارد، رئيس جمهور جايگاه نامربوطي بوده و بنابراين بايد فشارها عليه ايران را افزايش داد.
فائق آمدن بر 3 دهه بي‌اعتمادي ميان ايران و آمريکا آسان نيست
اين روزنامه نوشت: هيچکدام از اين موضوعات شگفت آور نيست. فائق آمدن بر سه دهه دشمني انباشته شده و غلبه کردن بر ديوار بلند بي اعتمادي ميان آمريکا و ايران به آساني نخواهد بود. اولويت‌ها بايد مشخص باشد. در صورتي که هدف اصلي آمريکا اطمينان حاصل کردن از برنامه هسته‌اي ايران است بنابراين بايد تنفيذ روحاني با استقبال مواجه شود.
کريستين ساينس مانيتور در گزارش خود تاکيد کرد: در حالي که روحاني همانند ديگر رؤساي جمهور ايران حرف آخر را در موضوعات سياست خارجي نمي‌زند، گفتار رئيس جمهور و تيم وي مي‌تواند بر روند ديپلماتيک تاثير گذار باشد. يک مقايسه ساده ميان سياست‌هاي هسته‌اي و خارجي دوران «محمد خاتمي» و »محمود احمدي‌نژاد» مي‌تواند به اندازه کافي گواه اين موضوع باشد.
واشنگتن بايد فرصت ديگري به تعامل با ايران بدهد
اين روزنامه تاکيد کرد: واشنگتن به جاي آنکه بازي انتظار را در پيش بگيرد، بايد به تعامل با ايران فرصت ديگري بدهد. براي اين هدف، دولت اوباما بايد علامتي در تغيير شيوه، ماهيت و استراتژي بدهد. براي تغيير شيوه، اوباما مي‌تواند پيام عمومي در روز آغاز به کار رئيس جمهور در سوم آگوست 2013 ارسال کند. اين پيام نبايد حاوي هيچگونه نکته منفي بوده و بايد متعادل باقي بماند.
کريستين ساينس مانيتور حتي متن پيام آمريکا در روز آغاز به کار حسن روحاني را اينگونه پيشنهاد داده است: انتظارات جامعه بين‌المللي از ايران به خصوص درباره برنامه هسته‌اي و مشارکت در سوريه چشمگير است. ما آمادگي داريم تا با دولت آقاي روحاني براي حل اين موضوعات همکاري کنيم.
آمريکا بايد اين موضوع را شفاف سازد که به دنبال دور زدن رهبر نيست
اين روزنامه نوشت: به علاوه نامه عمومي، رئيس جمهور آمريکا بايد نامه خصوصي ديگري را به رهبر ايران ارسال کند و در آن شفاف سازد که واشنگتن قصد ندارد تا وي را دور بزند و آمادگي گفت‌وگو بر اساس دستورالعملي فراگير دارد.
غرب بايد گام‌هاي اول را در رفع تحريم‌ها بردارد
کريستين ساينس مانيتور اضافه کرد: براي تغيير ماهيت، آمريکا در همکاري با متحدان بايد نقشه راهي را فراتر از گام‌هاي اعتماد ساز اوليه ترسيم کند که به برداشته شدن تحريم‌ها در قبال اعطاي امتيازهايي از سوي ايران همراه باشد. اين اتلاف وقت گرانبها است که منتظر برداشته شدن گام اول از سوي روحاني باشيم بدون آنکه هيچگونه فکري درباره برداشته شدن گام‌هاي از قبل باشيم
