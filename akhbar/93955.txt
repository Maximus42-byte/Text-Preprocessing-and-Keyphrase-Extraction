جمهوری آذربایجان؛ قدرت یابی از درون و ائتلاف سازی از بیرون
تهران- ایرنا- معرفی جمهوری آذربایجان به عنوان پانزدهمین کشور دارای بیش ترین خرید تجهیزات نظامی از سوی ˈمرکز تحلیل خریدهای تسلیحاتی جهانˈ(CAWT) نشان می دهد که این کشور به دنبال ˈقدرت یابی از درون و ائتلاف سازی از بیرونˈ است.
جمهوری آذربایجان کشوری که از استقلالش حدود 24 سال می گذرد، در آغاز تولد در سال 1991 (1370) درگیر جنگی گسترده با جمهوری ارمنستان شد که نتیجه ای جز از دست دادن یکی از مهم ترین مناطقش یعنی قره باغ نداشت.
مقام های باکو طی سال های گذشته همزمان با افزایش قیمت نف���� به سمت گسترش همکاری های امنیتی با کشورهای فرامنطقه ای و خریدهای نظامی از دیگر کشورها حرکت کرده اند.
بودجه نظامی جمهوری آذربایجان در منطقه ی کوچک قفقاز، از سال 2005 (1384) به بعد سیر صعودی خود را آغاز کرد. بودجه نظامی این کشور نوپا که در سال 2005 نزدیک به 300میلیون دلار بود تا سال 2009 (1388) رشدی نزدیک به 9 برابری داشته و به حجم تقریبی 2میلیارد و 600 میلیون دلار و در سال 2011 (1390) به حدود 3 میلیارد و یک صد میلیون دلار رسید که به معنای اختصاص یافتن 7/19 درصد از بودجه دولتی این کشور به این مساله است.
بودجه نظامی جمهوری آذربایجان در سال 2012 (1391) حدود 2 درصد افزایش یافت و به بیش از سه میلیار�� و 500 میلیون دلار و در سال 2013 نیز به سه میلیارد و 700 میلیون دلار رسید.
بخش بزرگ این بودجه صرف خرید سلاح می شود که نماد آن، معامله کلان تسلیحاتی جمهوری آذربایجان به مبلغ 1.6 میلیارد دلار با رژیم صهیونیستی در سال 2011 (1390) است.
همچنین تازه ترین گزارش ˈمرکز تحلیل خریدهای تسلیحاتی جهانˈ(CAWT) نشان می دهد که جمهوری آذربایجان از نظر واردات تسلیحات نظامی در سال 2013 در ردیف پانزدهمین کشور جهان قرار دارد. بر پایه این گزارش، مجموع خریدهای تسلیحاتی همه کشورهای جهان در سال 2013 میلادی 65 میلیارد و 982 میلیون دلار اعلام شده که به ترتیب کشورهای هند، عربستان سعودی و انگلیس در صدر این فهرست ��ر��ر گرفته اند.
در این میان واکاوی نوع و تعداد تجهیزات خریداری شده ی جمهوری آذربایجان طی سال های گذشته از موشک های اس- 300 روسی تا هواپیماهای بدون سرنشین رژیم صهیونیستی این پرسش را به ذهن می آورد که چرا مقام های باکو ، تجهیزات نظامی با چنین حجم و ویژگی خریداری می کنند؟
به طور کلی رفتار امنیتی کشورهایی که بخشی از سرزمین خود را از دست داده اند و یا تهدید امنیتی به خود می بییند بر پایه 2 شکل ˈقدرت یابی از درون و ائتلاف سازی از بیرونˈ نمود می یابد. در چنین وضعیتی خرید تجهیزات نظامی و امضای توافق نامه های امنیتی به منظور گسترش ائتلاف های منطقه ای و فرامنطقه ای از نخستین ��وش های دستیابی به اهداف امنیتی تلقی می گردد.
براین مبنا اگر نگاهی دقیق تر به رفتار امنیتی جمهوری آذربایجان بیندازیم، متوجه خواهیم شد که این جمهوری پس از سال 1994 یعنی سال اعلام آتش بس با جمهوری ارمنستان، تلاش کرده همزمان با افزایش تولید و فروش نفت میزان خریدهای نظامی خود را نیز افزایش دهد.
آمار مربوط به افزایش میزان بودجه نظامی جمهوری آذربایجان پس از سال یاد شده تا سال 2012 به نقل از ˈموسسه مطالعات صلح جهانˈ در استکهلم، رشد 89 درصدی داشته و این رقم به خوبی گویای این واقعیت است که مقام های باکو به دنبال افزایش قدرت نظامی و اصلاح ساختارهای امنیتی کشور خود هستند.
در دی��ر سو، این جمهوری به دنبال محدودیت ایجاد شده در خرید تجهیزات غربی طی 2 دهه گذشته تلاش کرده تا روند خرید تجهیزات نظامی از شریکان غیرغربی اما نزدیک به غرب همانند رژیم صهیونیستی را افزایش دهد.
در این ارتباط، جمهوری آذربایجان 2 هدف عمده را دنبال می کند؛ نخست این که، با خرید سلاح و تجهیزات قادر خواهد بود به فناوری برتر غربی به ویژه در حوزه نظامی دست یابد و دوم این که، این کشور قادر می شود با وارد کردن بازیگران و طرف های دیگر در قالب یا چارچوب ائتلاف سازی، در مسیر حل مناقشه قره باغ گام بردارد.
می توان گفت که الگوی رفتاری جمهوری آذربایجان در یک دهه گذشته با افزایش قیمت نفت به سمت الگوهای ائتلاف برون منطقه ای حرکت کرده و به نظر می رسد سیاست خارجی این کشور، ثبات و منافع منطقه ای را نادیده گرفته است.
به بیان دیگر، تعاملات راهبردی جمهوری آذربایجان نه تنها بر پایه زنجیره ی ثبات و منافع منطقه ای عمل نمی کند بلکه حتی در برخی موارد می کوشد با به چالش کشیدن این ثبات، منافع گسترده تری را فدای قدرت های برون منطقه ای کند.
علت یا چرایی این رویکرد را می توان در فشار نخبگان حاکمیتی جمهوری آذربایجان ناشی از حل و فصل نشدن مناقشه قره باغ و نبود مدیریت کارآمد و همه جانبه نگر در سیاست خارجی این کشور برای متوازن سازی راهبردها، اولویت ها و برنامه های عملیاتی دانست.
