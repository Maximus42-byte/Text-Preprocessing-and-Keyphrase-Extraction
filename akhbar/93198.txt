سفارت آمریکا در اسلام‎آباد: فروش تجهیزات نظامی به پاکستان را بررسی می‎کنیم
جامعه باز: در آستانة خروج نیروهای خارجی از افغانستان، آمریکا تلاش دارد تا تجهیزات نظامی خود در افغانستان را به فروش برساند. پیش از این خبرهایی نشر شده بود که نشان می‌داد  ایالات متحدة امریکا تلاش دارد تا وسایل و تجهیزات مهم از جمله وسایط زرهدار را در افغانستان بفروشد.  مقام‌های امریکایی گفته‌اند، در حال جستجوی خریدار برای تجهیزاتی هستند که چندین میلیارد دالر ارزش دارند. در حالی که ارتش آمریکا پیش از این اعلام کرده بود که وسایل و تجهیزات نظامی خود را به پاکستان نمی‌دهد؛ سفارت آمریکا در اسلام‌آباد گفته است، پاکستان برای خریداری تجهیزات جنگی آمریکا در افغانستان اظهار علاقه کرده است. سفارت آمریکا در اسلام‌آباد با نشر اعلامیه گفته است، پاکستان برای خریداری این تجهیزات علاقه‌مندی نشان داده و در این مورد غور و بررسی خواهد شد.
مارک رایت سخنگوی وزارت دفاع امریکا به اسوشیتد پرس گفته است که ایالات متحده خواهان فروش تجهیزاتی است که حمل‌و‌نقل آن مصرف گزاف دارد.  به گفتة سخنگوی وزارت دفاع آمریکا، در میان این تجهیزات ۸۰۰ عراده موتر پیشرفتة زرهدار و مقاوم در برابر ماین وجود دارد، که با فروش آنها در حدود پنج‌صد میلیون دالر صرفه‌جویی خواهد شد.  مارک رایت سخنگوی وزارت دفاع آمریکا همچنان گفته است که قبل از خروج بخش اعظم نیرو‌های خارجی از افغانستان، که قرار است در پایان امسال صورت گیرد، ایالات متحده در نظر دارد تا در مورد حمل‌و‌نقل تجهیزات غیرنظامی که شامل میز، چوکی و جنراتورها می‎شود و ارزش این تجهیزات هم شش میلیون دالر می‎شود، تصمیم بگیرد 
