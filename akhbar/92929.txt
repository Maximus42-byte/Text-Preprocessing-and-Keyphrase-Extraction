روحانی: روابط ایران و قزاقستان در حوزه های مختلف به میزان پنج برابر افزایش می یابد
استانه - ایرنا - رییس جمهوری گفت: جمهوری اسلامی ایران روابط خود را با کشور قزاقستان در حوزه های مختلف سیاسی، اقتصادی، فرهنگی، علمی و گردشگری به میزان پنج برابر افزایش خواهد داد.
به گزارش خبرنگار اعزامی ایرنا، حجت الاسلام و المسلمین «حسن روحانی» روز سه شنبه پس از امضای اسناد همکاری بین دو کشور ایران و قزاقستان به همراه نور سلطان نظربایف رییس جمهوری این کشور در نشست خبری مشترک شرکت کرد.
رییس جمهوری اسلامی ایران گفت: نتیجه مذاکرات هیات های ایرانی با همتای قزاقستانی خود نشان دهنده این است که دو طرف اراده لازم را برای توسعه روابط در بخش های مختلف دارند.
روحانی ضمن تشکر از استقبال گرم دولت قزاقستان اظهارداشت: حضور هیات بلندپایه و جمعی از کارآفرینان ایرانی در کشور قزاقستان به معنای اراده قوی ایران برای توسعه روابط بین دو کشور است.
رییس جمهوری با قدردانی از نور سلطان نظر بایف رییس جمهور قزاقستان به دلیل مهمان نوازی افزود: در طول یک سال گذشته پس از روی کار آمدن دولت جدید در ایران، روسای جمهور ایران و قزاقستان چهار بار با یکدیگر دیدار و تبادل نظر کردند.
وی ادامه داد: اولین دیدار روسای جمهور ایران و قزاقستان در تهران در حاشیه مراسم تحلیف، دومین دیدار در حاشیه اجلاس سازمان شانگهای در بیشکک، سومین دیدار در اجلاس سیکا و چهارمین دیدار نیز امروز در شهر آستانه انجام شد.
رییس جمهوری گفت: در دو روز آینده نیز در اجلاس سازمان شانگهای که در شهر دوشنبه برگزار می شود فرصت دیدار وجود دارد و در ماه آینده نیز در اجلاس کشورهای ساحلی دریای خزر بار دیگر دیدار خواهیم داشت.
**پیشنهاد نظربایف برای تشکیل خانه تجاری ایران و قزاقستان
رییس جمهوری قزاقستان نیز در این نشست خبری مشترک گفت: ما ایران را به عنوان یک شریک مطمئن در منطقه و دریای خزر می شناسیم.
نورسلطان نظربایف افزود: طی سال های اخیر مبادلات بین ایران و قزاقستان کاهش یافته که ما باید در مسیر افزایش آن گام برداریم.
وی به دیدار خود با رییس جمهوری اسلامی ایران اشاره کرد و اظهارداشت: در این دیدار در زمینه مسایل مختلف در بخش های صنعت، معدن و کشاورزی گفت و گو کردیم که این می تواند به پیشبرد اهداف دو کشور کمک کند.
رییس جمهوری قزاقستان یادآور شد: من در این زمینه به وزارتخانه ها دستور داده ام که این موضوعات را پیگیری کنند.
نظربایف، سفر حجت الاسلام و المسلمین روحانی و هیات همراه وی را به این کشور مهم توصیف کرد و گفت: این سفر تاثیر زیادی در روابط بین دو کشور دارد که من پیشنهاد کردم خانه تجاری ایران و قزاقستان تشکیل شود.
وی اظهارامیدواری کرد: این سفر و همچنین برگزاری همایش مشترک بازرگانان و کارآفرینان ایران و قزاقستان در ارتباطات دو کشور اثرگذار باشد.
