حزب الله، روزانه ۳ هزار موشک شلیک می کند
سخنگوی ارتش رژیم صهیونیستی اعلام کرد، در صورت وقوع جنگ با حزب الله لبنان، این جنبش توان شلیک روزانه ۳ هزار موشک به سمت سرزمین‌ های اشغالی را دارد. «بی تردید، رویارویی‌های آینده، همچون گذشته نخواهد بود.»
به گزارش پایگاه اطلاع رسانی شبکه خبر، یعقوب آمیدور، مشاور سابق امنیت قومی رژیم صهیونیستی، به سران این رژیم درباره رویارویی آینده با حزب الله هشدار داد و تاکید کرد، شکاف‌ هایی در ارتش (رژیم) اسرائیل وجود دارد که سبب می‌ شود حزب الله از آنها به زیان ما (رژیم اشغالگر) استفاده کند.
آمیدور در گفتگو با روزنامه صهیونیستی «هاآرتص»، از دگرگونی اوضاع امنیتی میان رژیم صهیونیستی و حزب الله و سوق پیدا کردن آن از وضع بد به سمت بدتر و اینکه این تشدید اوضاع ممکن است، به درگیری‌ ناگهانی بین دو طرف منتهی شود، سخن گفت.
این سیاستمدار صهیونیست که در سرزمین‌های اشغالی، به نزدیکی بسیارش به «بنیامین نتانیاهو»، نخست وزیر رژیم صهیونیستی، شهرت دارد، گفت: با وجود تمام تدارکات در نظر گرفته شده برای مقابله با حزب الله در جنگی جدید، با این حال در میان نظامیان ارتش (رژیم) اسرائیل که بر سر مرزهای لبنان مستقر شده است، نقاط ضعفی مشاهده می‌ شود که حزب الله، از آنها به سود خود بهره برداری خواهد کرد و در زمان مناسب و هنگام واکنش، بر این نقاط ضعف دست خواهد گذاشت.
منابع نظامی صهیونیستی تاکید می‌ کنند، صحنه‌ های فریبنده نظامیان صهیونیست که در مرزهای لبنان مستقر هستند، به سرعت می‌تواند به واکنش امنیتی و رویارویی تبدیل شود و در این خصوص، فقط کافی است یکی از دو طرف، اندکی با یکدیگر اصطحکاک پیدا کند تا اوضاع به شکلی مرگبار و خوفناک منفجر شود و بی تردید، رویارویی‌های آینده، همچون گذشته نخواهد بود.
این درحالی است که سخنگوی ارتش رژیم اشغالگر قدس اذعان کرد، در جنگ آینده حزب الله و این رژیم، حزب الله توان شلیک روزانه 3 هزار موشک به سمت سرزمین‌های اشغالی را آن هم برای یک ماه به شکل مستمر دارد.
