کمک تسلیحاتی فرانسه به اقلیم کردستان عراق
فرانسه از ارسال فوری سلاح برای اقلیم کردستان در رویارویی علیه داعش خبر داد. این تصمیم پاسخی است به استمداد مسعود بارزانی از غرب در حمایت تسلیحاتی اقلیم برای جلوگیری از پیشروی بیشتر «دولت اسلامی».
دفتر فرانسوا اولاند، رئیس جمهوری فرانسه، بعد از ظهر چهارشنبه ۱۳ اوت اعلام کرد که مقدمات ارسال تسلیحات به کردستان عراق در چند روز گذشته فراهم شده است.
اولاند گفت که دولت مرکزی عراق با ارسال سلاح موافقت کرده و ارسال تسلیحات در “ساعات آینده” انجام می‌شود. اولاند اشاره‌ای به نوع سلاح‌ها نکرد.
 اختلاف‌نظر در اتحادیه اروپا
در چند روز گذشته و پس از اعلام حمایت تسلیحاتی آمریکا از کردهای عراق، فرانسه تلاش کرد تا اتحادیه اروپا را برای ارسال سلاح به عراق متقاعد سازد اما این تلاش بی‌نتیجه ماند. موضع کشورهای عضو در مورد یاد شده به شدت متفاوت است. شامگاه سه‌شنبه ۱۲ اوت، در نشست ویژه‌ای با حضور نمایندگان امنیتی و نظامی اتحادیه اروپا تنها در این مورد توافق شد که ارسال اسلحه برای کردها فقط با هماهنگی دولت عراق مجاز باشد.
طبق اظهارات دیپلمات‌ها، در نشست یاد شده علاوه بر فرانسه، ایتالیا و جمهوری چک هم جزو موافقان جدی ارسال سلاح بودند. وزیر خارجه جمهوری چک گفت که دولت این کشور، در حال بررسی چگونگی ارسال سلاح برای کردها در مبارزه با بنیادگرایان اسلامی‌ست: «ما قصد ارسال تسلیحات ارتش چک را نداریم بلکه این امر توسط شرکت‌های خصوصی انجام خواهد شد. در این صورت، ارسال سلاح نیاز به تصویب دولت ندارد.»
آلمان سلاح نمی‌فرستد
وزارت دفاع آلمان اعلام کرده که فقط تجهیزاتی در اختیار کردهای عراقی قرار می‌دهد که در عداد «سلاح‌های مرگبار» نیستند. طبق قوانین جاری در آلمان فدرال، ارسال سلاح به مناطق بحرانی ممنوع است. دولت آلمان با ارسال نفربرهای زرهی، دستگاه‌های مخابراتی، جلیقه‌های ضد گلوله، کلاه خود، وسایل دید در شب و تجهیزات پزشکی موافقت کرده است.
این در حالی است که آلمان طی سال‌های ۲۰۱۱ و ۲۰۱۲ بالگردهای جنگی، مهمات، مسلسل و سلاح‌های دیگر به ارزش ۳۵۰ میلیون یورو به عراق صادر کرده است. این سلاح‌ها هنوز هم در عراق هستند، اما روشن نیست که در اختیار کدام یک از طرفین است.
پیشتازی حمایت تسلیحاتی از کردها را ایالات متحده آمریکا دارد که افزون بر حملات هوایی علیه مواضع داعش و اعزام کارشناس نظامی، از نخستین هفته ماه اوت اقدام به ارسال سلاح به عراق کرده است.
