ادامه رایزنی‌ها برای تبادل اسرای طرفین مناقشه در اوکراین/ آزادی 20 نظامی ارتش اوکراین
مقامات جمهوری خودخوانده دونتسک و دولت اوکراین رایزنی‌های مضاعفی را در خصوص ادامه روند تبادل اسرا و زندانیان سیاسی انجام دادند، ضمن اینکه روز چهارشنبه 20 نیروی نظامی دیگر اوکراین از اسارات آزاد شدند.
خبرگزاری فارس: ادامه رایزنی‌ها برای تبادل اسرای طرفین مناقشه در اوکراین/ آزادی 20 نظامی ارتش اوکراین
به گزارش خبرگزاری فارس به نقل از خبرگزاری «ایتارتاس»، یک مقام آگاه نزدیک به رهبران جمهوری خودخوانده مردمی دونتسک (در شرق اوکراین) امروز، پنج شنبه به خبرنگاران اعلام کرد که مقامات این جمهوری در حال انجام رایزنی‌های مضاعفی با مقامات کی‌یف در خصوص تبادل اسرا و زندانیان سیاسی هستند.
این منبع خبری یادآور شد که این چندمین دور مذاکرات طرفین در مورد تبادل اسرا بر اساس اصل «همه در ازای همه» است تا برخی مشکلات و موارد نامشخص در این رابطه که باعث نگرانی مقامات صلیب سرخ و سازمان امنیت و همکاری اروپا شده، حل و فصل گردد.
وی افزود: «مقامات کی‌یف اصرار دارند که تبادل اسرا در زمان برقراری آتش‌بس و با رعایت همه تشریفات حقوقی آن انجام شود، که این اقدام بیش از 2 هفته بطول خواهد انجامید.»
لازم به یادآوری است که «پترو پروشنکو» رئیس‌جمهوری اوکراین شب گذشته در صفحه «تویتر» خود از آزادی 20 اسیر دیگر از نیروهای دولتی از سوی جدایی طلبان در استان دونتسک خبر داده بود.
بر اساس اطلاعات شورای امنیت و دفاع اوکراین، تاکنون حدود 700 تن از نیروهای ارتش اوکراین از اسارت نیروهای استقلال طلب در شرق این کشور آزاد شده‌اند.
