پنتاگون در آستانه تعطیل دولت، ۵ میلیارد دلار تجهیزات نظامی خرید
ب پیش از فرستاده شدن ۸۰۰ هزار کارمند دولت آمریکا به مرخصی بدون حقوق، پنتاگون قرارداد خرید ۵ میلیارد دلار تجهیزات نظامی را امضا کرد.
به گزارش خبرگزاری دانشجویان ایران (ایسنا)، برپایه گزارش مجله "سیاست خارجی" (Foreign Policy) فهرست تجهیزات نظامی که پنتاگون در شب قبل از شکست مذاکرات کنگره بر سر بودجه دولت قرارداد خرید آن‌ها را امضا کرده، بسیار طولانی است.
در چارچوب این توافق ۶۵ میلیون دلار برای کلاهخود، ۱۹ میلیون دلار برای تخت‌های صحرایی و ۴۰ میلیون دلار برای نارنجک‌های فنلاندی باید پرداخت شود. اما بزرگترین رقم را هزینه خرید قطعات یدکی تشکیل می‌دهد که ۲ میلیارد و ۵۰۰ میلیون دلار است.
دلیل شتابزدگی پنتاگون در عقد قراردادها
علاوه بر این ارقام، بیش از دو میلیارد دلار نیز به خرید ماهواره‌های جاسوسی، ربات‌های زیردریائی و آینه‌های تلسکوپی اختصاص داده شده است. به نوشته مجله فارین پالسی، پنتاگون به‌این دلیل ۹۴ قرارداد جدید را با حجم نزدیک به ۵ میلیارد دلار شبانه امضا کرده که نمی‌خواسته برنامه‌ خریدش تحت تاثیر اجبار دولت به صرفه‌جویی قرار بگیرد.
همین مجله می‌نویسد که یک‌روز پس از امضای این قراردادها، ۴۰۰ هزار نفر از کارمندان غیرنظامی ارتش آمریکا به مرخصی فرستاده شدند.
روز ۲۷ سپتامبر "روبرت هاله" رئیس امورمالی وزارت دفاع آمریکا هشدار داده بود که در صورت عدم توافق بر سر بودجه دولت، دیگر امکان عقد بیشتر قراردادها وجود نخواهد داشت. اکنون پنتاگون توانسته است با سرعت بخشیدن به عقد قراردادها این محدودیت را دور بزند.
اقدام پنتاگون تاثیر نامطلوبی بر روحیه نظامیان و کارکنان غیرنظامی ارتش آمریکا داشته است.
فارین پالسی می‌نویسد: ارتش تنها در مورد پرسنل غیرنظامی صرفه‌جوئی نمی‌کند، بلکه حتی اعلام شده حقوق کسانی که در ماموریت به‌سر می‌برند نیز به صورت "فیش طلب" پرداخت خواهد شد.
همچنین به‌گفته کارل لوین، رئیس کمیسیون امور نظامی کنگره، اگر سربازان آمریکائی در دوره تعطیل دولت در جنگ کشته شوند، پرداخت به بازماندگان آ‌ن‌ها نیز به تعویق خواهد افتاد. البته در وضعیت ناوگان جنگی مستقر در مدیریترانه و نیروهائی که برای حمله احتمالی به سوریه آماده شده‌اند تغییری ایجاد نخواهد شد. رئیس امورمالی پنتاگون تصریح کرده است: اغلب کشتی‌های جنگی ما در اقیانوس خواهند ماند.
چاک هاگل، وزیر دفاع آمریکا چند روز پیش از تعطیلی دولت در سفر به کره جنوبی نسبت به تاثیری که این اقدام بر وجهه بین‌المللی آمریکا خواهد گذاشت ابراز نگرانی کرده بود. او گفته بود تعطیلی دولت، این پرسش آشکار را پیش خواهد کشید که آیا متحدان آمریکا می‌توانند اطمینان داشته باشند که واشنگتن به تعهدانش نسبت به آن‌ها عمل خواهد کرد؟
فارین پالسی در گزارش خود نتیجه می‌گیرد: حتی اگر دولت مجبور به صرفه‌جویی شدید باشد و ارتش ناگزیر شود نیمی از کارکنان غیرنظامی خود را برای مدتی نامعلوم به مرخصی اجباری بفرستد، هیچ‌کس نمی‌تواند به‌اندازه پنتاگون به دلخواه خود پول خرج کند.
به دلیل عدم توافق احزاب دموکرات و جمهوری‌خواه بر سر تصویب بودجه دولت، از سحرگاه سه‌شنبه ( اول سپتامبر) ۸۰۰ هزار کارمند دولت آمریکا به مرخصی اجباری فرستاده شدند. مراکز توریستی، پارک‌ها و گردشگاه‌ها، موزه‌ها، بناهای تاریخی و حتی توالت‌های عمومی به روی توریست‌ها بسته شد. این که این وضعیت تا کی ادامه یابد روشن نیست.
فعالیت‌ها و خدمات دولت آمریکا در نتیجه عدم توافق کنگره بر سر بودجه، اولین‌بار نیست که متوقف می‌شود. آخرین‌بار نیز اواسط دهه ۱۹۹۰ میلادی دولت به‌مدت ۲۱ روز بخش مهمی از کارهای خود را تعطیل کرد و کارمندان را به دلیل عدم توانایی پرداخت حقوق آنان به مرخصی اجباری فرستاد. اکنون شهروندان آمریکایی امیدوارند که این‌وضعیت این‌بار زیاد به درازا نکشد.
پایتخت آمریکا از این شرایط استثنایی بیش از همه شهرها زیان می‌بیند. واشنگتن‌پست به‌نقل از یک کارشناس اقتصادی میزان کاهش درآمد کلان‌شهر واشنگتن را روزانه ۲۰۰ میلیون دلار برآورد کرده است. این روزنامه در یک‌جمله تلخ می‌نویسد: پایتخت جهان آزاد تا اطلاع ثانوی تعطیل است.
براساس گزارش اشپیگل‌آنلاین، بیشتر شهروندان آمریکایی حزب جمهوری‌خواه و به‌ویژه حزب دست‌راستی تی‌پارتی را مسئول این وضعیت می‌دانند. جمهوری‌خواهان تصویب بودجه را مشروط به آن کرده بودند که باراک اوباما اجرای طرح بیمه‌ همگانی را دست کم یک‌سال عقب بیاندازد، اما اوباما راضی به این‌کار نشد و آن‌ها هم بودجه را تصویب نکردند.
براساس طرح اوباما، هر شهروند آمریکائی، فارق از این که چه موقعیت اجتماعی و اقتصادی داشته باشد، باید از حق بیمه‌درمانی برخوردار شود. در حال حاضر در آمریکا تنها کسانی بیمه هستند که کار رسمی می‌کنند و یا خود قادر به‌پرداخت حق‌بیمه سنگین هستند.
تازه‌ترین نظرسنجی نشان می‌دهد که ۷۲ درصد شهروندان آمریکا مخالف پیوند زدن تصویب بودجه با طرح خدمات درمانی اوباما هستند. بنابراین بعید نیست که در روزهای آینده جمهوری‌خواهان برای حفظ آبروی خود عقب‌نشینی کنند و به تصویب بودجه تن بدهند. لایحه بودجه در سنای آمریکا با توجه به اکثریت دموکرات‌ها تصویب شده است، اما در مجلس‌ نمایندگان جمهوری‌خواهان اکثریت دارند و مانع این کار شده‌اند.
باراک اوباما پس از اعلام تعطیل دولت در یک کنفرانس خبری کاخ سفید واشنگتن جمهوری‌خواهان را متهم کرد که در یک "جنگ‌ صلیبی علیه طرح بیمه‌ درمانی" دولت را فلج کرده‌اند.
رئیس‌جمهور آمریکا در مبارزات انتخاباتی دوره نخست ریاست‌جمهوری خود "برخورداری همه شهروندان آمریکا از بیمه‌ درمانی" را در صورت پیروزی‌ خود تضمین کرده بود. او در کنفرانس خبری واشنگتن گفت: تعطیلی دولت به‌خاطر کسری بودجه یا پرداخت‌های دولت نیست، محافظه‌کاران تی‌پارتی تنها می‌خواهند مانع از آن شوند که شهروندان عادی آمریکا هم بتوانند یک بیمه درمانی قابل پرداخت داشته باشند.
اوباما تاکید کرد که قانون بیمه‌های درمانی پس گرفتنی نیست. این قانون تصویب شده و محفوظ خواهند ماند. وی با عصبانیت از کنگره خواست که فعالیت‌های دولت را، با تصویب بودجه آزاد کند. 
