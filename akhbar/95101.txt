'اختلافات عمیق با ایران در مذاکرات اتمی وین'
'
یک مقام آمریکایی که خواسته نامش فاش نشود ضمن تایید اختلافات عمیق با هیات ایرانی به خبرگزاری رویترز گفته است: "مواضع ما در برخی موضوعات از جمله غنی سازی اورانیوم فاصله زیادی دارد."
یک مقام آمریکایی دیگر نیز به رویترز گفته است اگر پیشرفت جدی در مورد مسائل اصلی به دست نیاید، تمدید روند مذاکرات بسیار دشوار خواهد بود.
بنا بر توافق مقدماتی که ماه نوامبر گذشته در ژنو سوئیس بین ایران و قدرت‌های بزرگ امضا شد، طرفین می توانند گفتگوهای جاری را برای شش ماه تمدید کنند.
طرفین توافق کرده بودند که تا رو�� ۲۰ ژوئیه (۲۹ تیر) به یک توافق جامع و نهایی دست پیدا کنند اما بسیاری از ناظران بعید می دانند که با توجه به عمق اختلافات، توافق نهایی در مهلت تعیین شده حاصل شود.
عصر شنبه، محمد جواد ظریف، وزیر امور خارجه ایران، در وین با ویلیام برنز، معاون وزیر امور خارجه آمریکا دیدار کرد.
انتظار می رود که وزیران امور خارجه آمریکا‏، بریتانیا، فرانسه و آلمان روز یکشنبه برای تقویت روند مذاکرات و کمک به حل اختلافات در وین حضور داشته باشند.
ایران: اختلافات عمیق است
معاون وزیر امور خارجه ایران که هم اکنون در وین بسر می برد پیشتر فضای مذاکرات را مثبت دانست و از توافق درباره بخش‌هایی از متن توافق جامع با کشورهای ۱+۵ خبر داده بود.
او در عین حال گفت: "موضوعات باقی مانده وزن زیادی دارد و در محتوای مذاکرات پیشرفت ما قابل توجه نبوده است."
عباس عراقچی گفت امید دارد که حضور وزیران امور خارجه کشورهای طرف مذاکره در گفتگوهای وین رسیدن به توافق جامع را ممکن کند.
او گفت: "اختلافات عمیق است و معلوم نیست که پر کردن فاصله‌ها شدنی باشد." او تاکید کرد ایران از "مواضع اصولی" خود کوتاه نخواهد آمد.
دیپلمات‌های ایرانی به همراه همتایانشان از کشورهای ۱+۵ بیش از یک هفته است که در وین مشغول مذاکره‌‎اند و امیدوارند که تا پیش از ۲۰ تیر به توافقی جامع درباره برنامه هسته‌ای ایران و تحریم‌های وضع‌شده علیه ایران برسند.
تعداد سانتریفوژهای ایران پس از رسیدن به توافق احتمالی، یکی از مسائل مورد اختلاف است.
آیت‌الله علی خامنه‌ای، رهبر ایران، به تازگی گفته بود: "هدف آنها این است که جمهورى اسلامى را در باب ظرفیت غنى‌سازى، که یکى از مسائل است، به ۱۰ هزار سو راضى کنند... مسئولین ما می‌گویند ما به ۱۹۰ هزار سو احتیاج داریم... این نیاز قطعى کشور است."
عباس عراقچی، به شبکه خبر تلویزیون ایران گفت: "جزئیات مطرح شده از سوی ایشان خیلی قابل توجه بود و نشان داد که اشراف کامل بر جزئیات دارند و مواضع ایشان با همه جزئیات است."
معاون وزیر امور خارجه ایران گفت اگ�� لازم باشد ممکن است مذاکرات چند روز پس از موعد تعیین‌شده ادامه یابد. او گفت اگر هم توافق جامع در مهلت شش ماهه پس از توافق ژنو به دست نیاید "فاجعه‌ای" اتفاق نیفتاده است

