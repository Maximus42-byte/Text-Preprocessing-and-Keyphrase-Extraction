سخنگوی کاخ سفید: آمریکا با ایران در خصوص داعش مذاکراتی داشت
"جاش ارنست" سخنگوی کاخ سفید، در مورد همکاری با ایران در مبارزه با تروریسم در عراق گفت: قطعا منافع مشترکی داریم ؛ اما همکاری نظامی با ایران در مورد عراق نداریم.
به گزارش پایگاه اطلاع رسانی شبکه خبر از فارس، جاش ارنست، سخنگوی کاخ سفید گفت: آمریکا در خصوص داعش با ایران مذاکراتی داشته است.
سخنگوی کاخ سفید افزود: اما آمریکا برنامه‌ای برای تبادل اطلاعات یا هماهنگی اقدام نظامی در عراق با ایران ندارد.
وی همچنین در خصوص احتمال تماس بین روسای جمهوری ایران و ایالات متحده در حاشیه مجمع عمومی سازمان ملل متحد اظهار داشت: من درباره اینکه برنامه‌ای برای ارتباط بین اوباما و روحانی وجود داشته باشد، اطلاعی ندارم.
ارنست تصریح کرد: ماهیت مذاکرات و گفتگوهای ما با ایران در حال حاضر روی حل مساله اتمی ایران متمرکز است و مقامات ارشد دولت (آمریکا) در تماس مستقیم با همتایان ایرانی خود هستند تا نگرانی‌های جامعه بین‌المللی درباره برنامه اتمی رفع شود.
مقامات چندکشور هم پیمان آمریکا دیروز ( دوشنبه) در پاریس گردهم آمدند تا شیوه های اجرای راهبرد جدید غرب ضد داعش را بررسی کنند. آمریکا که به اعتراف مقامات غربی در به وجود آوردن و تجهیز تروریست های داعش نقش اصلی را داشته از چند روز گذشته و پس از اعلام راهبرد جدید خود ضد تروریسم با تبلیغات گسترده و فرستادن وزیر امور خارجه خود به خاورمیانه کوشیده ائتلاف گسترده ای را با هدف حمایت از تجاوزگری تازه در منطقه بوجود آورد.
