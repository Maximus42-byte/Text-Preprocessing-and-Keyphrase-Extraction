دهها نفر در ناآرامی‌های شهر فرگوسن بازداشت شدند
مقامات پلیس تاکید داشته‌اند گلوله‌ای از سوی ماموران شلیک نشده است
پلیس شهر فرگوسن آمریکا از بازداشت ده‌ها تن طی ساعات شب خبر داده و گفته است که ماموران پلیس هدف تیراندازی قرار گرفته‌اند
روز سه شنبه، ۲۸ مرداد (۱۹ اوت)، ران جانسون، مسئول عملیات ضد شورش در شهر فرگوسن در ایالت میسوری آمریکا، گفت که "مجرمین با هدف به خشونت کشاندن تظاهرات اعتراضی مردم، به صف تظاهرکنندگان نفوذ کرده‌اند."
آقای جانسون که در یک نشست خبری سخن می‌گفت، اظهار داشت که طی ساعات شب گذشته، سی و یک نفر در ارتباط با اقدامات خشونت آمیز توسط ماموران پلیس بازداشت شدند و افزود که برخی از بازداشت شدگان از ساکنان محلی نبودند بلکه از نقاط دوردستی مانند نیویورک و کالیفرنیا برای دامن زدن به آشوب به این شهر آمده بودند.
وی گفته است که ماموران پلیس هدف پرتاب سنگ و بطری و "زیر آتش سنگین" قرار گرفتند اما حتی یک گلوله هم شلیک نکردند. برخی خبرگزاری‌های گفته‌اند که در جریان اعتراضات شب گذشته، دو نفر در اثر اصابت گلوله زخمی شدند.
به گفته آقای جانسون طی ساعات شب، پلیس برای متفرق کردن تظاهرکنندگان گلوله گاز اشک آور و کپسول دودزا به کار برد. وی افزوده است که دو قبضه اسلحه و مقداری بطری آتش زا نیز از تظاهرکنندگان به دست آمد.
حرکت اعتراضی مردم عمدتا مسالمت آمیز بوده است
این افسر سیاهپوست پلیس از تظاهرکنندگان خواست تا در ساعات روز، به حرکت اعتراضی خود ادامه دهند تا مانع از آن شوند که "عناصر جنایتکار" با نفوذ به صفوف آنان، به خشونت دامن زنند.
فرماندار ایالت میسوری به منظور جلوگیری از حمله به فروشگا‌ه‌ها و غارت اموال، مقررات منع رفت و آمد شبانه را در این شهر به اجرا گذاشته اما برخی از معترضان این مقررات را نادیده گرفته‌اند. وی همچنین برای حمایت از نفرات پلیس، واحدهایی از گارد ملی را به فرگوسن اعزام کرده است.
با اینهمه، منابع پلیس گفته‌اند که تظاهرات اعتراضی عمدتا به شکلی مسالمت‌آمیز برگزار شده و ماموران با بستن برخی خیابان‌های شهر به روی ترافیک، مسیر امنی را برای راهپیمایی معترضان فراهم آورده‌اند.
تظاهرات اعتراضی در شهرک فرگوسن، واقع در حومه سن لوئیس، روز ۹ اوت و در پی کشته شدن یک جوان هجده ساله سیاهپوست به نام مایکل براون در اثر شلیک یک مامور پلیس آغاز شد. تظاهرکنندگان گفته اند که مقتول زمانی هدف اصابت گلوله مامور سفید پوست پلیس قرار گرفت که دست خود را به علامت تسلیم بالا برده بود. آنان قتل این جوان سیاهپوست را دارای انگیزه های نژادپرستانه دانسته اند.
دارن ویلسون، مامور بیست و هشت ساله پلیس که مسئول تیراندازی به سوی جوان سیاهپوست است، در حال حاضر به حالت تعلیق درآمده و تحت حمایت پلیس، در محل نامعلومی به سر می برد و تحقیقات جنایی از او ادامه دارد.
باراک اوباما، رئیس جمهوری آمریکا، خواستار بازگشت آرامش به شهر فرگوسن شده و گفته است که دادستان کل آمریکا را برای نظارت بر تحقیقات پیرامون قتل مایکل براون به این شهر اعزام می کند.
