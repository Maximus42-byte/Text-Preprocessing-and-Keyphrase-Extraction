واشنگتن: کری راهی پاریس می‌شود/آماده گفت‌وگو با ایران در خصوص داعش هستیم
وزارت خارجه آمریکا اعلام کرد کری پس از خاورمیانه، راهی فرانسه می‌شود.
خبرگزاری فارس: واشنگتن: کری راهی پاریس می‌شود/آماده گفت‌وگو با ایران در خصوص داعش هستیم
به گزارش خبرگزاری فارس، سخنگوی وزارت امور خارجه آمریکا امروز پنج‌شنبه گفت که «جان کری» پس از پایان سفر خاورمیانه‌ای خود، به پایتخت فرانسه خواهد رفت.
وزیر امور خارجه آمریکا که امروز در اردن با مقامات این کشور پادشاه‌نشین گفت‌وگو کرد، فردا به پایتخت ترکیه و شنبه به قاهره خواهد رفت.
کری با سفر به خاورمیانه در پی جلب حمایت کشورها برای ایجاد ائتلاف علیه داعش است. بحث تأمین بودجه این حمله یکی از مباحث داغ این روزهای آمریکا است.
خانم سخنگو در ادامه نشست خبری به روند یارگیری «جان کری» در میان کشورهای خاورمیانه پرداخت و گفت: «ما با پیگیری روندی سنجیده و معقول، از کشورها در خصوص اقدامات قابل اعمال در راستای اهداف ائتلاف، سوال می‌پرسیم، این روند به هیچ‌وجه یک روند رو به شکست نیست.»
یکی از خبرنگاران از خانم سخنگو پرسید که در این ائتلاف، سربازان کدام یک از متحدان در جبهه نبرد رودرروی تروریست‌های داعش می‌ایستند؟
خانم «هارف» در پاسخ گفت: «بهترین گزینه برای این کار، کردها، نیروهای امنیتی عراق و مخالفان میانه‌روی حکومت سوریه هستند.»
سخنگوی وزارت خارجه آمریکا در واکنش به سوالی در خصوص همکاری با ایران در مقابله با داعش گفت: «ما آماده گفت‌وگو با ایران در خصوص داعش هستیم ولی برای مقابله با این گروه با تهران هماهنگی نخواهیم کرد.»
وی بار دیگر، دامنه حمله به داعش را به خاک سوریه کشاند و گفت: «اگر بخواهم شفاف سخن بگویم، باید گفت که در سوریه جنگ سختی با داعش خواهیم داشت.»
«ماری هارف» در سوال خبرنگاری در خصوص علت نبودن نام کشور ترکیه در بیانیه نهایی نشست جده، تنها به ذکر این مطلب بسنده کرد که «هر کشوری برای خود تصمیم می‌گیرد.»
