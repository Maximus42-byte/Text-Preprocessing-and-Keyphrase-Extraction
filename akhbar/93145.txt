رئیس جمهور یمن: برخی تلاش دارند صنعا را به عراق و سوریه‌ای دیگر تبدیل کنند
خبرگزاری تسنیم: رئیس جمهور یمن ادعا کرد برخی تلاش دارند صنعا را به عراق و سوریه ای دیگر تبدیل کنند
به گزارش گروه بین الملل خبرگزاری تسنیم، عبدربه منصور هادی رئیس جمهور  یمن تظاهرات مسالمت آمیز مردم این کشور که خواستار برکناری دولت و برچیدن فساد در این کشور هستند تحریک آمیز قلمداد کرد.
وی بدون اشاره مستقیم به معترضان و جریان الحوثی مدعی شد که برخی تلاش دارند صنعا را به عراق و سوریه‌ای دیگر تبدیل کنند.
رئیس جمهور یمن گفت که صنعا پایتخت تمامی یمنی‌ها است و تقویت امنیت و ثبات در آن وظیفه همه گروه‌ها  است.
مردم یمن اخیرا در اعتراض به دستور دولت برای آزادسازی قیمت های سوخت و لزوم سرنگونی دولت فاسد و اجرای مصوبات کنفرانس گفت وگوهای ملی به خیابانها آمدند. آنها تاکنون سه مرحله از جنبش خود را اجرا کرده اند.
این اعتراضات گسترده در شهر صنعا و سایر مناطق یمن همچنان ادامه دارد. مردم با برپا کردن چادر در اطراف و داخل شهر صنعا تاکید کرده اند که تا تحقق خواسته های خود به تحصن خود ادامه خواهند داد.
دولت یمن که رئیس جمهور زیر فشار مردمی مجبور شد، آن را برکنار کند و فعلا به عنوان دولت پیشبرد امور فعالیت می کند، از حمایت عربستان برخوردار است.
رئیس جمهور یمن اخیرا کمیته ای را برای مذاکره با جنبش انصار الله تشکیل داد که خواسته های مردم را رهبری و بر آن پافشاری می کند.
این کمیته پیشتر سفری به صعده داشت و با عبدالملک الحوثی رهبر جنبش الحوثی مذاکره کرد اما این مذاکرات به نتیجه نرسید. جنبش انصار الله به نتیجه نرسیدن این مذاکرات را به علت صاحب اختیار نبودن کمیته یاد شده و نداشتن راهکار منطقی دانست.
درپی آن عبدالملک الحوثی به رئیس جمهور یمن نامه نوشت و رئیس جمهور یمن نیز متقابلا به نامه عبدالملک الحوثی پاسخ داد.
کمیته یاد شده سپس طرحی را به رئیس جمهور یمن برای حل اوضاع ارایه کرد که از کاهش قیمت فرآوردهای سوختی و تغییر دولت سخن می گفت و متعاقب آن رئیس جمهور، دولت را برکنار و آن را تا تشکیل دولت بعدی مامور پیشبرد امور کرد.
این جنبش انصار الله این طرح را با ارایه یک سری دلایل رد کرد و در همین زمینه محمد عبدالسلام سخنگوی این جنبش در گفت وگو با خبرگزاری تسنیم اظهار داشت: خواسته‌ها شامل این موارد بود که اولاً تخفیف 20 یا 30 درصدی قیمت فرآورده‌های نفتی برای ملت که از نظر اقتصادی به ستوه آمده است کافی نیست. همچنین در خصوص تغییر دولت ما نمی‌خواهیم بار دیگر نظام جدیدی را تولید کنیم، همان‌طور که طرح کشورهای حاشیه خلیج فارس در سال 2011 این کار را انجام دادند، زمانی که سوار بر موج انقلاب شده و دولتی را که بر اساس نظام سهمیه‌بندی ساخته شده بود ارائه کردند.
وی افزود: پیشنهاد می‌دهیم که دولت در تصمیم خود برای افزایش قیمت مواد سوختی تجدید نظر کرده و طرحی بیش از کم کردن 500 ریال ارائه دهد. به‌علاوه اینکه تغییر در دولت باید به‌صورت حرکت به‌سوی شایسته سالاری باشد و نه سهمیه‌بندی و یا بر اساس بازپروری مفسدان.
محمد عبدالسلام در خصوص عمل به نتایج کنفرانس گفت‌وگوی ملی گفت: پیشنهاد می‌دهیم که با مطرح کردن قضایای پراکنده‌ای که ربطی به این موضوع مورد مناقشه ندارد، سعی نکنند که مردم را گمراه کنند.
