یک منبع اروپایی خبر داد نشست امروز سفرای اروپا در بروکسل برای ادامه مذاکرات درباره تحریم‌های روسیه
یک منبع اروپایی در اظهاراتی با اشاره به عدم توافق کشورهای اروپایی در خصوص اجرای تحریم‌های جدید علیه روسیه، از برگزاری نشستی جدیدی در بروسکل در روز پنجشنبه (امروز) برای ادامه مذاکرات و رایزنی بیشتر در خصوص اوضاع اوکراین خبر داد.
خبرگزاری فارس: نشست امروز سفرای اروپا در بروکسل برای ادامه مذاکرات درباره تحریم‌های روسیه
به گزارش خبرگزاری فارس، یک منبع اروپایی روز چهارشنبه در گفت‌وگو با خبرگزاری فرانسه اعلام کرد: کشورهای اروپایی امروز در خصوص اجرای تحریم‌های جدیدی که هفته گذشته علیه روسیه وضع شد، به توافق نرسیدند و در همین راستا نشست جدیدی با حضور سفرای 28 کشور عضو اتحادیه اروپا روز پنجشنبه در بروکسل برگزار خواهد شد.
این منبع اروپایی افزود: سفرای کشورهای عضو اتحادیه اروپا روز پنجشنبه بار دیگر بمنظور پیگیری و ادامه مذاکرات خود درباره تحریم‌های روسیه، گرد هم می‌آیند تا به ارزیابی مجدد اوضاع جاری در اوکراین و انجام رایزنی‌های بیشتر بپردازند.
سفرای کشورهای عضو در مقر اتحادیه اروپا روز گذشته برای سومین بار، اعمال تحریم‌های جدید علیه روسیه را به تأخیر انداختند.
این تحریم‌ها دوشنبه هفته جاری توسط شورای اتحادیه اروپا تصویب شده بود ولی بر اساس تصمیم سفرای کشورهای عضو، با توجه به برقراری آتش‌بس میان روسیه و اوکراین از جمعه گذشته، اعمال این دور جدید از تحریم‌ها باز هم به تعویق خواهد افتاد.
اروپا و روسیه از زمان روی کار آمدن دولت‌ غرب‌گرا در کی‌یف، دچار تشنج در روابط دوجانبه شده‌اند.
اتحادیه اروپا و آمریکا پیش از این در سایه تنش‌های سیاسی با مسکو بر سر اوکراین، تحریم‌هایی را علیه اشخاص و شرکت‌های روس وضع کرده بودند که این اقدام با پاسخ تند روسیه و ممنوعیت ورود مواد غذایی از این کشورها روبرو شد.
