طرح 7 ماده ای پوتین برای صلح در اوکراین
طرح 7 ماده ای رئیس جمهوری روسیه برای برقراری صلح در شرق اوکراین با مخالفت مقامات کی یف مواجه شد.
مهر: طرح 7 ماده ای رئیس جمهوری روسیه برای برقراری صلح در شرق اوکراین با مخالفت مقامات کی یف مواجه شد.
به گزارش روزنامه بیلد آلمان، در آستانه برگزاری نشست سران پیمان آتلانتیک شمالی (ناتو) در انگلیس "ولادیمیر پوتین" رئیس جمهوری روسیه طرح صلحی 7 ماده ای برای اوکراین ارائه کرد. بر این اساس پوتین در سفر خود به مغولستان از این طرح 7 ماده ای پرده برداری کرده است.
در پی اعلام این خبر گروه های جدایی طلب در شرق اوکراین از طرح پوتین استقبال کردند. "میروسلاو رودنکو" سرکرده جدایی طلبان در دونتسک گفت نیروهای تحت امر وی آماده هستند در صورت عقب نشینی ارتش اوکراین از منطقه، جنگ را متوقف کنند. وی همچنین از امکان تبادل اسرای جنگی در دیدار آتی گروه تماس اوکراین خبر داد.
با این حال دولت اوکراین با رد پیشنهاد رئیس جمهوری روسیه آن را طرحی برای احیای اتحاد جماهیر شوروی دانسته است. "آرسن یاتسنیوک" نخست وزیر اوکراین در این رابطه گفت: این طرحی برای نابودی اوکراین و احیای جماهیر شوروی است. وی از طرح پوتین به عنوان تلاشی برای فریب جامعه بین الملل در آستانه برگزاری نشست سران ناتو یاد کرد.
این واکنش در حالی است که انتشار اخباری مبنی بر توافق روسای جمهوری روسیه و  اوکراین برای برقراری آتش بس در شرق اوکراین فضای خوش بینانه ای را در این کشور به وجود آورده و حتی باعث رشد شاخص بورس شده است. هر چند این خبر از سوی کرملین تکذیب شده است. به گفته "دیمیتری پسکوف" روسیه نمی تواند در چنین توافقی شرکت کند زیرا در درگیری نظامی حضور ندارد. وی با این حال تاکید کرد روسای جمهوری دو کشور بر لزوم یافتن راه حلی مسالمت آمیز برای بحران اوکراین تاکید کرده اند. 
