همزمان با سفر روحانی به آستانه؛ چند سند همکاری بین ایران و قزاقستان امضا شد
آستانه- ایرنا- اسناد همکاری بین جمهوری اسلامی ایران و قزاقستان در بخش های مختلف با حضور حجت الاسلام و المسلمین «حسن روحانی» و «نورسلطان نظربایف» روسای جمهوری دو کشور امضا شد.
به گزارش خبرنگار اعزامی ایرنا، این اسناد در بخش های مختلف از جمله حمل و نقل بین المللی، همکاری بازرگانی، صنعتی و تجاری و برنامه پنج ساله همکاری وزارتخانه های امور خارجه دو کشور است که امروز به امضای هیات های ایران و قزاقستان رسید.
روسای جمهوری ایران و قزاقستان قرار است تا دقایق دیگر در نشست مشترک خبری حضور یابند.
حجت الاسلام روحانی پس از این نشست خبری در ضیافت ناهار نورسلطان نظر بایف شرکت می کند.
رییس جمهوری همچنین عصر امروز به همراه همتای قزاقستانی خود ضمن شرکت در همایش بازرگانان، صاحبان صنایع، کارآفرینان ایران و قزاقستان در آن سخنرانی می کند.
سخنرانی در یکی از دانشگاه های شهر آستانه از دیگر برنامه های امروز روحانی است و پس از آن با حضور در بنای یادبود مدافعان میهن ضمن اهدای گل و ادای احترام نهال دوستی را غرس می کند.
رییس جمهوری همچنین عصر امروز با نخست وزیر و رییس مجلس سنای قزاقستان در محل اقامت خود واقع در هتل رکسوز دیدار و گفت و گو خواهد کرد.
روحانی را در این سفر محمدجواد ظریف وزیر امور خارجه، عباس آخوندی وزیر راه و شهرسازی، محمود حجتی وزیر جهاد کشاورزی، محمد رضا نعمت زاده وزیر صنعت، معدن و تجارت ، علی ربیعی وزیر تعاون، کار و رفاه اجتماعی،علی جنتی وزیر فرهنگ و ارشاد اسلامی همراهی می کنند.
مسعود سلطانی فر معاون رییس جمهوری و رییس سازمان میراث فرهنگی، گردشگری و صنایع دستی و ولی الله سیف رییس کل بانک مرکزی، محمد نهاوندیان رییس دفتر رییس جمهوری، حسین فریدون دستیار ویژه رییس جمهوری و حمید ابوطالبی معاون سیاسی دفتر رییس جمهوری نیز در این سفر رییس جمهوری اسلامی ایران حضور دارند.
