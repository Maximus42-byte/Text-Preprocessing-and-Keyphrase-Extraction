در دیدار مقامات شرکت روس اتم در مسکو
کمالوندی: همکاری روسیه و ایران در کنار یکدیگر در جهت ثبات منطقه‌ای و بین‌المللی است
معاون امور بین‌الملل سازمان انرژی اتمی در رایزنی با مقامات شرکت دولتی روس اتم در مسکو اظهار داشت: همکاری روسیه مقتدر و ایران مستقل در کنار یکدیگر در جهت منافع دو کشور و صلح و ثبات منطقه‌ای و بین‌المللی است.
خبرگزاری فارس: کمالوندی: همکاری روسیه و ایران در کنار یکدیگر در جهت ثبات منطقه‌ای و بین‌المللی است
به گزارش خبرگزاری فارس، بهروز کمالوندی معاون امور بین الملل سازمان انرژی اتمی ایران که برای یک سفر دو روزه به مسکو سفر کرده است در دیدارهای جداگانه با «سرگئی کرینکو »مدیر کل شرکت دولتی روس اتم و «نیکلای اسپاسکی» معاون امور بین‌الملل این شرکت موضوعات مختلف مرتبط با همکاری‌های هسته‌ای ایران و روسیه را مورد بحث و تبادل نظر قرار داد.
کمالوندی در این دیدار به نقل از مقام معظم رهبری همکاری روسیه مقتدر و ایران مستقل در کنار یکدیگر را در جهت منافع دو کشور و صلح و ثبات منطقه‌‌ای و بین‌المللی دانست.
دراین دیدار که با حضور مهدی سنایی سفیر جمهوری اسلامی ایران برگزار گردید مدیر کل شرکت دولتی روس با اشاره به روابط گسترده و همه جانبه ایران و روسیه، این روابط را استراتژیک و به نفع دو کشور و منطقه دانست.
وی همچنین عزم و اراده مسئولین روسیه از جمله رئیس جمهور این کشور در خصوص گسترش همکاری‌های صلح آمیز هسته‌ای بین دو کشور را  مورد تاکید قرار داد.
ادامه همکاری‌های هسته‌ای از جمله ساخت نیروگاه‌های جدید، موضوع اصلی دیدارهای انجام شده در سفر معاون سازمان انرژی اتمی ایران به روسیه بود.
