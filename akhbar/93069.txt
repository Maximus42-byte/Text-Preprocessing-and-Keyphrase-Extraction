 رییس مجلس شورای اسلامی:  مشکلات فرهنگی و بحران‌های اجتماعی ریشه در اقتصاد دارد 
 رییس مجلس شورای اسلامی تصریح کرد: بسیاری از مشکلات فرهنگی و بحران‌های اجتماعی ریشه در مسائل اقتصادی کشور دارد.

به گزارش خبرنگار خبرگزاری دانشجویان ایران (ایسنا) منطقه قم، علی لاریجانی صبح امروز در گردهمایی ائمه جماعات، مساجد، ادارات و روحانیون مستقر در قم با اشاره به جایگاه مهم روحانیت در انقلاب اسلامی گفت: روحانیت قبل و بعد از انقلاب محل رجوع و قابل اعتماد برای مردم بودند زیرا حرف مردم را منتقل می‌کردند و به نیازهای جامعه توجه داشتند.

رییس مجلس شورای اسلامی افزود: گاهی در داخل و خارج از کشور به دنبال بدیل‌سازی هستند تا تفکر دینی را از منتج دیگری به مردم منتقل کنند و در این راه با غوغاسالاری و فریبکاری این رویه را در پیش می‌گیرند.

لاریجانی با اشاره به تاکیدات امام خمینی (ره) در حضور روحانیت در مساجد گفت: اعتماد ایشان نشان از اصالت روحانیت داشت و عقلانیتی در پشت آن قرار دارد چراکه در دین سیستم‌های خاصی وجود دارد که هر فردی نمی‌تواند آن را استخراج کند.

وی با اشاره به برخی از بدعت‌گذاری‌ها در جهان اسلام عنوان کرد: عده‌ای از افراد بدلی که احکامی را صادر می‌کنند که عقلانیتی ندارد. برای نمونه جهاد نکاح اسلام را تخفیف می‌کند و موجب وهم و مضحکه می‌شود که آثار شوم آن را در میان دختران در برخی کشورهای اسلامی می‌توان رویت کرد.

رییس مجلس شورای اسلامی تصریح کرد: روحانیت وظیفه دیانت از دین و مبانی اسلام را برعهده دارد، اما جریان‌های روشنفکری درصدد بودند ایراداتی را به آن وارد نمایند که در این زمینه اگرچه ایراداتی وجود داشت اما دلیل نمی‌شود فکر روحانیت را قلم بزنند.

لاریجانی با بیان اینکه روحانیت تشیع هیچ‌گاه در بند حکومت نبود، اظهار داشت: باید استقلال روحانیت حفظ شود، اگرچه دولت باید حوزه‌های علمیه کمک نماید اما مستقل بودن روحانیت دارای ارزش است.

رییس قوه مقننه خاطرنشان کرد: با حضور روحانیت و مرجعیت در کنار مردم حرکت انقلابی به بار نشست و امروز استقامت ملت در پیروی از مرجعیت با حضور در عرصه‌های مبارزه با استکبار و سلطه‌گری نمایان است.

وی با تقدیر از حضور مردم در انتخابات و راهپیمایی 22 بهمن گفت: هرچند در برخی از کشورها دموکراسی وجود دارد و یا مردم‌سالاری اتفاق افتاده است اما این کشورها قدرت ایستادگی در برابر استکبار را ندارند و تنها ایران به منطقه‌ای قدرتمند در جهان اسلام مبدل شده است.

نماینده مردم قم در مجلس شورای اسلامی گفت: جهان به خوبی دریافته است که آمریکایی‌ها در عراق و افغانستان شکست خورده‌اند و حکومت ایران دیکتاتوری بین‌المللی را به شکست کشانده است و به گفته صاحب‌نظر آمریکایی، ایران کشوری دموکراتیک و قوی می‌باشد که توانایی مقابله با در هر جنگی را دارد و بسیاری از کشورها نیز در این عرصه به قدرت ایران اعتراف می‌کنند، از این رو آمریکا با ادعای جنگ علیه ایران به دنبال عملیات روانی است.

لاریجانی در مورد مذاکرات هسته‌ای نیز خاطرنشان کرد: مذاکرات ربطی به تحریم ندارد و ما قبل و بعد تحریم‌ها مذاکره می‌کردیم که در این باره دشمن می‌خواهد ما فناوری هسته‌ای را کنار بگذاریم اما مگر می‌شود علمی را از عالم جدا ساخت و فناوری را کنار گذاشت.

رییس مجلس شورای اسلامی تاکید کرد: مذاکرات باید از جنس عزت باشد و دستاوردهای ملی را حفظ کند. به همین دلیل کشور ایران که جایگاه خود را در منطقه ثبت کرده است، از حقوق خود عقب‌نشینی نمی‌کند.

وی تصریح کرد: ایران در چارچوب ان‌پی‌تی به مذاکرات ادامه می‌دهد؛ چراکه به دنبال سلاح هسته‌ای نیستیم. همچنین باید بدانیم که مذاکرات باید مطابق با منویات رهبر در عرصه بین‌المللی ادامه پیدا کند.

لاریجانی در بخش دیگری از سخنان خود درباره تکفیری‌ها و جریان افراطی عنوان کرد: این گروه آبروی اسلام را برده‌اند. در حالی که از سوی برخی کشورها حمایت می‌شوند و تعدادی از رسانه‌ها به آنها پر و بال می‌ده����د که در این باره استکبار می‌خواست با حضور تکفیری‌ها به اهدافش برسد و بعد آنها را سرکوب کند اما می‌بینیم کنار زدن تکفیری‌ها برای استکبار کار ساده‌ای نیست.

وی درخصوص وضعیت اقتصادی کشور یادآور شد: مشکلات فراوانی در زمینه اقتصاد در کشور وجود دارد که تنها به دلیل تحریم‌ها نیست. بلکه به علت رشد نقدینگی می‌باشد به طوری که نقدینگی از 65 هزار میلیارد به 500 هزار میلیارد رسیده است.

رییس قوه مقننه اقتصاد تولید محور را مورد تاکید قرار داد و گفت: متاسفانه صنایع کشور با کمترین ظرفیت به تولید می‌پردازند و با وجود تقاضا مجبور به واردات هستیم. این در حالی است که درآمد 700 م��ل��ارد دلاری نفت در چند سال گذشته در تولید سرمایه‌گذاری نشد.

لاریجانی اظهار داشت: با تکیه بر اقتصاد مقاومتی و خودکفایی در تولید محصولات استراتژیک و توجه به رفع مشکلات کشاورزی و دامداری، می‌توانیم در زمینه اقتصاد به توسعه دست یابیم.

رییس مجلس شورای اسلامی هزینه‌های جاری کشور را یکی دیگر از دغدغه‌های مهم اقتصادی برشمرد و افزود: در حالی که 10 هزار میلیارد دلار کار عمرانی انجام داده‌ایم 100 هزار میلیارد هزینه‌های جاری در کشور است و وزارتخانه‌ها با نیروهای فراوان بخش عمده‌ای از هزینه‌ها را در برمی‌گیرد، در حالی که وزارتخانه باید کوچک و چابک باشد.

وی خاطر��شان کرد: بسیاری از مشکلات فرهنگی و بحران‌های اجتماعی ریشه در اقتصاد دارد. از این رو در کنار توجه به ظرفیت‌های فرهنگی باید تولید و توسعه اقتصادی نیز مورد تاکید باشد.

لاریجانی در پایان درباره استیضاح وزیران نیز عنوان کرد: پرسشگری در کشور دارای اهمیت است و می‌توان با پرسشگری جلوی کج‌رفتاری‌ها را گرفت اما سوال باید به جا باشد و مسائل اسلامی نیز در دولت و مجلس مورد تاکید قرار گیرد، زیرا عزت ما به اسلامیت بودن ایران است. 
