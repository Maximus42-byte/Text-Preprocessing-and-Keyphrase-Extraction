آمریکا برای حمله به سوریه آماده می‌شود
وزیر دفاع آمریکا اعلام کرد، پنتاگون در حال استقرار نیروی دریایی خود در نزدیکی سوریه به منظور انجام تدارکاتی برای اجرای تصمیم احتمالی رئیس‌جمهوری آمریکا برای حملات نظامی به سوریه است.

به گزارش خبرگزاری دانشجویان ایران (ایسنا)، به نقل از خبرگزاری ‌آسوشیتدپرس، چاک هاگل، وزیر دفاع آمریکا از توصیف درباره هرگونه تحرکات خاص نیروهای ‌آمریکایی امتناع کرد و گفت: باراک اوباما، رئیس‌جمهوری آمریکا خواسته است که پنتاگون گزینه‌های نظامی را برای سوریه در نظر بگیرد و برخی از این گزینه‌ها نیازمند استقرار نیروهای آمریکایی هستند.

وزیر دفاع آمریکا ادامه داد: وزارت دفاع مسئولیت تامین گزینه‌های احتمالی برای رئیس‌جمهور را دارد و این اقدام نیازمند استقرار نیروهای ‌آمریکایی و تجهیزات نظامی است تا به این وسیله بتوان گزینه‌های متفاوت و مختلف را انجام داد؛ هر گزینه‌ای که رئیس‌جمهور ممکن است آن را انتخاب کند.

چاک هاگل گفت: آمریکا در حال همکاری با جامعه بین‌الملل برای تعیین دقیق آنچه است که در گزارش‌ها مبنی بر استفاده نیروهای دولتی سوریه از تسلیحات شیمیایی علیه غیرنظامیان در هفته گذشته استفاده شد. ما همچنان در حال ارزیابی این مساله هستیم.

هاگل در ادامه تصریح کرد: تعیین آنچه که در این حمله اتفاق افتاده باید بی‌درنگ صورت گیرد چرا که ممکن است حمله دیگری انجام پذیرد. البته ما نمی‌دانیم که آیا حمله دیگری صورت خواهد گرفت یا خیر.

این مقام ارشد وزارت دفاع آمریکا افزود، اگر چه قصد دارد طی چند روز آتی به جنوب شرق آسیا سفر کند اما درباره تحولات در سوریه و برنامه‌ریزی برای اقدام بالقوه ‌آمریکا درباره این کشور در خاورمیانه با کاخ سفید در ارتباط باقی خواهد ماند.

وزارت دفاع آمریکا اعلام کرده که ناوهای نیروی دریایی این کشور قادرند تا اقدامات متفاوت و مختلف نظامی را انجام دهند که از جمله آن می‌توان به پرتاب موشک‌های کروز "توماهاک" که در جریان مداخله نظامی آمریکا در لیبی در 2011 از آن‌ها استفاده شد، اشاره کرد.

