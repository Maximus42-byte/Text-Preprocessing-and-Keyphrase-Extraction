جريان صدر بستن سفارت آمريکا در عراق را خواستار شد
به دنبال دخالت‌هاي واشنگتن در امور داخلي عراق، جريان صدر بسته شدن سفارت آمريکا در بغداد را خواستار شد.
به گزارش روزنامه اماراتي الخليج، فراکسيون الاحرار که فراکسيون جريان صدر در پارلمان عراق محسوب مي‌شود از مقامات عراقي خواست تا سفارت آمريکا در بغداد را ببندند.
إقبال الغرابي، يکي از نمايندگان فراکسيون الاحرار با بيان اين مطلب اعلام کرد: جريان صدر و فراکسيون الاحرار مخالف ادامه فعاليت سفارت آمريکا در عراق هستند و دليل اين مخالفت دخالت‌هاي مکرر آمريکا در امور داخلي عراق است.
وي افزود: بستن سفارت آمريکا و عدم فعاليت کارکنان آن، خواسته مردم عراق و به خاطر دخالت‌هاي آشکار مقامات واشنگتن در امور داخلي کشور است.اين عضو جريان صدر در پايان تاکيد کرد: ما با اظهارات برخي جريان‌هاي سياسي عراق در خصوص باز ماندن سفارت آمريکا در بغداد مخالفيم.
