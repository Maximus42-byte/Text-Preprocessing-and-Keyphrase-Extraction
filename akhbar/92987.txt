خشم آمریکا از اقدام رژیم صهیونیستی در فروش تجهیزات نظامی به چین
خشم آمریکا از اقدام رژیم صهیونیستی در فروش تجهیزات نظامی به چین
تهران - ایرنا - امضای قرارداد فروش تجهیزات نظامی از سوی رژیم صهیونیستی به چین موجب خشم آمریکا و در نهایت منجر به استعفای یک مقام وزارت جنگ این رژیم شد.
به گزارش روز یکشنبه خبرگزاری ˈیونایتدپرس اینترنشنالˈ، روزنامه صهیونیستی ˈمعاریوˈ نوشت: ˈمائیر شالیطˈ رییس اداره نظارت بر صادرات امنیتی در وزارت جنگ اسرائیل هفته گذشته در پی اعتراض آمریکا به اقدام رژیم صهیونیستی در فروش تجهیزات نظامی به چین که با تعهدات این رژیم به واشنگتن مغایرت دارد، استعفا داد.
به رغم اینکه رژیم صهیونیستی توضیح داد که این تجهیزات به یک شرکت اروپایی فروخته شده ، اما به هر حال وارد چین شده و آمریکا این امر را نقض تعهدات رژیم صهیونیستی می داند.
روزنامه صهیونیستی معاریو افزود: آمریکا گمان می کند تجهیزات الکترونیکی نظامی پیشرفته فروخته شده به چین، در نهایت در اختیار دیگر کشورها قرار گیرد.
مقامات آمریکایی در حال حاضر مشغول تحقیق درباره چگونگی ورود دستگاه های خنک کننده کوچک ساخت شرکت ˈریکورˈ به چین که کاربردهای زیاد نظامی دارد ، هستند.
در پی اعتراض آمریکا ، شالیط استعفا و برای عذرخواهی از عقد این قرارداد، به آمریکا سفر کرد.
ریشه بحران آمریکا و رژیم صهیونیستی در گذشته به اقدام این رژیم در فروش تجهیزات نظامی به چین از جمله فروش هواپیمای جاسوسی نوع ˈفالکونˈ حدود 15 سال پیش بر می گردد، اما رژیم صهیونیستی پس از اعتراض شدید آمریکا، مجبور به لغو این قرارداد شد.
ˈعاموس یارونˈ مدیر کل وزارت جنگ رژیم صهیونیستی پس از اطلاع یافتن آمریکا از اقدام این رژیم به فروش تجهیزات نظامی به چین برای ساخت هواپیماهای کوچک بدون خلبان، استعفا داد.
ایالات متحده نسبت به معاملات رژیم صهیونیستی با چین بسیار حساس است، چرا که این رژیم در هر حال تلاش می کند روابط سیاسی و اقتصادی خود با چین را که از اقتصاد بسیار پیشرفته ای برخوردار است، بهبود بخشد.
