ابراهیم جعفری: به زودی سفارت عربستان در عراق باز می‌شود
وزیر خارجه عراق از آمادگی ریاض برای بازگشایی هر چه سریعتر سفارتخانه‌اش در بغداد خبر داد.
خبرگزاری فارس: ابراهیم جعفری: به زودی سفارت عربستان در عراق باز می‌شود
به گزارش خبرگزاری فارس به نقل از روزنامه «العدالة»، «ابراهیم الجعفری» وزیر خارجه عراق از قصد عربستان سعودی مبنی بر باز کردن سفارتش در بغداد خبر داد.
وزیر خارجه عراق اظهار داشت: «سعود الفیصل» وزیر خارجه عربستان با صراحت تمام صحبت کرد و گفت: ما صفحه جدیدی از روابط با عراق را باز می‌کنیم.
جعفری اظهار داشت: با شاهزاده سعود فیصل در یک نشست در حاشیه نشست جده دیدار کردم و این دیدار بیش از نیم ساعت طول کشید. وزیر خارجه عربستان درباره زمان بازگشایی سفارت مذکور در بغداد گفت که این اقدام به سرعت صورت خواهد گرفت و شما را غافلگیر خواهد کرد. ما نیازی به ترمیم ساختمان سفارت نیز نداریم با اینکه به نظر می‌رسید این کار می‌بایست انجام می‌شد اما این مسئله دیگر به پایان رسیده است. وی با صراحت سخن گفت و این امر را مقابل سایر وزرای خارجه نیز تکرار کرد.
وی در بخش دیگری از سخنانش تصریح کرد: حملات هوایی هواپیماهای آمریکایی در عراق با درخواست طرف عراقی و با هماهنگی آن صورت می‌گیرد.
در دوره نخست‌وزیری «نوری مالکی» تنش موجود در روابط ریاض – بغداد و دخالت‌های مستمر سعودی‌ها در امور داخلی عراق موجب به تاخیر افتادن بازشدن سفارت عربستان در عراق شده بود و تلاش‌های مالکی برای بهبودی سطح روابط بی‌فایده بود زیرا عربستان هیچ علاقه‌ای به دولت برخاسته از روند دموکراتیک این کشور نداشت. اما در دوره نخست‌وزیری عبادی با وجود اینکه او نیز بر اساس اصولی دموکراتیک بر سر کار آمده است، ریاض تمایل به بهبود سطح روابط با بغداد دارد. به نظر می‌رسد دلیل این چرخش در موضع ریاض، آمریکا باشد که با بهانه طرح ائتلاف بین‌المللی مقابله با داعش به عراق بازگشته است و در تلاش است همپیمانان منطقه‌ای اش را با خود همراه کند. عربستان نیز که مهمترین همپیمان واشنگتن به شمار می‌رود زمینه را برای نفوذ بیشتر در عراق و ایفای نقش بیشتر در این کشور فراهم دیده و مواضع خود را تلطیف کرده است.  
