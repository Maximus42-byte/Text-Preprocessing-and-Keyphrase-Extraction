دو میلیون نفر از مردم لیبی به کمک های فوری نیاز دارند
نیویورک- ایرنا -دفتر هماهنگی کمک های انسان دوستانه سازمان ملل اعلام کرد که با گسترش ناامنی و درگیری های خشونت آمیز در لیبی بیش از دو میلیون نفر از مردم آن کشور در شرایط خطرناکی زندگی می کنند و به کمک های فوری نیاز دارند.
ˈاستفان دوجاریکˈ سخنگوی دبیر کل سازمان ملل در کنفرانس مطبوعاتی روز چهار شنبه گفت که با گسترش نا آرامی ها و در گیری های مسلحانه در لیبی شمار زیادی از مردم آن کشور برای نجات جان خود به مناطق به ظاهر امن تر کوچ کرده اند.
به گفته وی و به نقل از مسئولان دفتر هماهنگی کمک های انسان دوستانه سازمان ملل در حالی که دولت لیبی، مسئولان هلال احمر و برخی دیگر از نهادهای بین المللی برای رساندن کمک های اولیه لازم به آوارگان و آسیب دیدگان آن کشور تلاش می کنند نا امنی های موجود تلاش های مذکور را با مشکلات و پیچیدگی های بسیاری رو به رو کرده است.
دوجاریک یاد آور شد که مسئولان دفتر هماهنگی کمک های انسان دوستانه این سازمان به دلیل خطرات امنیتی موجود در لیبی مقر فعالیت های خود را به کشور تونس منتقل کرده اند.
به گفته وی نهاد مذکور هم اکنون در حال ارزیابی نیازهای بیش از دو میلیون نفر از مردم آسیب دیده لیبی است و برنامه های مقدماتی کمک رسانی به این افراد را که شامل سوخت، آب آشامیدنی، نیرو، کمک های ایمنی و خدمات بهداشتی و درمانی می شود، در دست تهیه دارد.
