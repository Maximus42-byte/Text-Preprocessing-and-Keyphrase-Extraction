تفاهم نفتی ایران-روسیه امروز امضا می‌شود - محورهای توافق‌ تهران-مسکو
به گزارش جوان ایرانی به نقل از مهر، یازدهمین اجلاس کمیسیون مشترک همکاری‌های اقتصادی ایران و روسیه از روز دوشنبه با حضور معاون امور بین‌الملل وزارت نفت و معاون مدیر آسیا و آفریقای وزارت توسعه اقتصادی فدراسیون روسیه در تهران آغاز به کار کرد.

علی ماجدی معاون امور بین الملل وزیر نفت در گفتگو با مهر با بیان اینکه امروز ایران و روسیه یک تفاهم نامه مشترک اقتصادی و انرژی امضا می کنند، گفت: همکاری با روسیه در حوزه‌های نفت، گاز، پتروشیمی و پالایشگاه خواهد بود.

این دیپلمات وزارت نفت با اشاره به نشست امروز بیژن زنگنه وزیر نفت ایران و الکساندر نواک وزیر فدراسیون انرژی روسیه در تهران، تصریح کرد: پیش بینی می‌شود امروز بعداز ظهر یک تفاهم نامه مشترک با محوریت نفت و انرژی بین دو کشور امضا شود.

"نائیلا چرنیکووا" معاون مدیر آسیا و آفریقای وزارت توسعه اقتصادی فدراسیون روسیه هم با بیان اینکه یازدهمین اجلاس کمیسیون مشترک ایران و روسیه با همه کمیسیون‌های قبلی متفاوت خواهد بود، چون نه تنها بخش‌های مختلف اقتصادی بلکه روسای جمهوری دو کشور انگیزه جدیدی در زمینه‌های سیاسی به دو کشور دادند، گفت: حل  مسئله بانکی بین دو کشور که یکی از محورهای اصلی مذاکرات در تهران است، ایرانی‌ها علاقه مند به تفاهم بانکی هستند؛ منتهی تاکنون متنی بین دو کشور امضا نشده است.

این مقام روس افزود: این موضوع نه تنها در قالب کمیسیون‌های مشترک بین دو کشور بلکه باید به صورت جداگانه نیز میان مسئولان بانکی دو کشور مورد بحث و بررسی قرار گیرد. قطعا این موضوع در کمیته مالی، بانکی و سرمایه گذاری به صورت کامل بحث می شود.

معاون مدیر آسیا و آفریقای وزارت توسعه اقتصادی فدراسیون روسیه همچنین تاکید کرد: تفاهم خشک و خالی معنا ندارد کارهای تجاری یک خیابان دوطرفه است که باید فعالیت کرد.

بیژن زنگنه به عنوان رئیس کمیسیون همکاری‌های مشترک ایران و روسیه هم هفته گذشته با بیان اینکه ایران هیچ محدودیتی برای همکاری با روسیه در زمینه های مختلف ندارد و همکاری دو کشور در زمینه اقتصادی باید به سطح قابل قبولی برسد، تاکید کرده بود: در سفر هیات روسی به تهران در همه حوزه ها همچون کشاورزی، حمل و نقل، تجارت، صنعت و معدن، انتقال فناوری و انرژی بحث و گفتگو خواهد شد.

در همین حال، پیش از این احمد مهدوی دبیرکل انجمن صنفی کارفرمایی صنعت پتروشیمی در گفتگو با مهر با بیان اینکه اخیرا مذاکراتی بین شرکت‌های ایرانی و روسی برای تهاتر محصولات پتروشیمی با برخی از کالاها انجام گرفته است، اظهار کره بود: شرکت‌های ایرانی می‌توانند در قبال فروش برخی از محصولات پتروشیمی به روسیه برخی از کالاها همچون انواع کاتالیست یا مواد افزودنی شیمیایی مورد استفاده در صنایع پتروشیمی را وارد کنند.

این مقام مسئول با اعلام اینکه تاکنون چندین مذاکره بین شرکت‌های ایرانی و روسی برای تهاتر محصولات پتروشیمی با انواع کالاها انجام گرفته است، اظهار داشته بود: در شرایط فعلی اختلاف اساسی بین دو طرف برای عملیاتی کردن این توافق وجود ندارد.

اسماعیل محصولی قائم مقام وزیر نیرو پیشتر در گفتگو با مهر با اعلام اینکه فاینانس روسیه برای ساخت نیروگاه و شبکه برق در ایران می تواند بخشی از قرارداد تهاتر نفت و کالا بین دو کشور را شامل شود، تصریح کرده بود: جزئیات و حجم نهایی تامین فاینانس از سوی روسیه در مذاکرات آتی تعیین و نهایی خواهد شد.

اسحاق جهانگیری معاون اول رئیس جمهور هم بهمن ماه سال گذشته درباره جزئیات مذاکرات نفتی ایران-روسیه برای تهاتر نفت و کالا و راه اندازی طرح سوآپ معکوس نفت در جمع خبرنگاران، گفته بود: با روس‌ها بحث‌هایی برای مبادله حجم بالایی از منابع نفت و دریافت کالا در ازای آن مطرح کردیم که عده‌ای نسبت به این مسئله اعتراض کردند ولی باید بگوییم اگر به ایران وارد نشوید، افراد دیگری در این بازار حاضر می‌شوند و جایی برای شما نمی‌ماند.

مهدی سنایی سفیر ایران در روسیه هم پیشتر در گفتگو با دیلی کومرسانت با تایید مذاکرات تهران و مسکو برای تهاتر نفت در برابر کالا، گفته بود: روسیه می‌تواند در قبال خرید نفت از ایران، دومین رآکتور نیروگاه بوشهر را بسازد ضمن آنکه روسیه می‌تواند برای پرداخت پول نفت ایران به این کشور کامیون، ریل راه‌آهن یا کالاهای دیگر صادر کند، یا برای این کشور پالایشگاه‌های کوچک بسازد.


