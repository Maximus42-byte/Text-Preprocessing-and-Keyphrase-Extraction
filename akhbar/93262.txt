لیبی در آستانه تجزیه قرار گرفت
هم زمان با رأی اعتماد مجلس ملی لیبی در طرابلس به عمر الحاصی مجلس تشکیل یافته در طبروق نیز به «عبدالله الثانی» رأی اعتماد داده و به عنوان نخست وزیر کشور معرفی کرده است.
لیبی در آستانه تجزیه قرار گرفت
به گزارش افکارنیوز، با کسب رأی اعتماد دولت جدید لیبی از مجلس این کشور لیبی در آستانه تجزیه کامل قرار گرفته است.
صبح امروز «عمر حمیدان» سخنگوی مجلس ملی لیبی با برگزاری کنفرانسی خبری از کسب رای اعتماد دولت ۱۸ نفری «عمر الحاصی» خبر داد و گفت این دولت توانسته است از مجلس ملی این کشور رأی اعتماد گرفته و آغاز به فعالیت کند.
وی در مورد چگونگی فرآیند رأی‌گیری‌ها، ترکیب کابینه و چگونگی سرکار آمدن دولت جدید توسط عمر الحاصی که بسیاری او را به عنوان یکی از معماران اصلی انقلاب مردمی ۱۷ فوریه ۲۰۱۱ علیه دولت قذافی می‌دانند هیچ توضیحی نداده است.
در حالی که در طرابلس پایتخت لیبی مجلس ملی این کشور کابینه جدیدی را مأمور اداره کشور کرده است، گروهی دیگر از نمایندگان مجلس به بهانه ناامنی طرابلس و اعلام مخالفت با برخی سیاست‌ها در کشور به شهر طبروق مهاجرت کرده و در آنجا مجلس دیگری را راه اندازی کرده‌اند.
نکته قابل توجه آن است که هم زمان با رأی اعتماد مجلس ملی در طرابلس به عمر الحاصی مجلس تشکیل یافته در طبروق نیز به «عبدالله الثانی» رأی اعتماد داده و به عنوان نخست وزیر کشور معرفی کرده است.
لیبی که هفته گذشته در وضعیتی جنگی قرار داشت اکنون دارای دو دولت است و این وضعیت احتمال‌های فراوانی را برای تجزیه لیبی و تشکیل دو دولت جداگانه تقویت کرده است.
