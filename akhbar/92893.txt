فرمانده ناجا: مساله مرز تنها جلوگيري از تردد نيست بلكه اعمال حاكميت است
فرمانده نيروي انتظامي در بازديدي از نوار مرزي استان سيستان و بلوچستان به بيان راهكارهايي در زمينه كنترل بهتر مرز پرداخت و تأكيد كرد: مساله مرز تنها اين نيست كه جلوي تردد را بگيريم بلكه اعمال حاكميت نيز هست.

به گزارش سرويس «حوادث» خبرگزاري دانشجويان ايران (ايسنا)، سردار اسماعيل احمدي‌مقدم روز دوشنبه با حضور در نوار مرزي استان سيستان و بلوچستان از آخرين اقدامات صورت گرفته توسط مرزباني استان بازديد كرد.

در اين بازديد سردار احمدي مقدم از برجك‌ها، پاسگاه‌هاي مرزي و طرح‌هاي انسداد فيزيكي مرز از قبيل كانال‌ها و ديوارهاي حفاظتي بازديد کرد.

فرمانده ناجا در اين ديدار با اشاره به اينكه اقدامات خوبي در زمينه انسداد مرز صورت گرفته است يادآور شد: با وجود اين كه اقدامات مثبتي انجام شده است اما اين فعاليت‌ها نياز به مراقبت دارد و بايد شرايطي براي كنترل بيشتر ايجاد شود.

وي همچنين به بيان نكاتي درباره طرح‌هاي انسداد فيزيكي مرز از قبيل استقرار برجك‌ها، سيم‌خاردار و ديوارهاي انسدادي مرز پرداخت.

احمدي‌مقدم به تعامل سازنده و جلب حمايت و همكاري مرزنشينان نيز تأكيد كرد و گفت: مساله مرز تنها اين نيست كه جلوي تردد را بگيريم بلكه اعمال حاكميت نيز هست. مردم منطقه به شيوه‌اي از كسب درآمد خو گرفته‌اند كه مسير صحيحي ندارد و بايد با راهكارهاي مناسب براي ايجاد شرايط مطلوب در مرز كوشيد. بايد شرايط را براي اشتغال مردم فراهم كنيم به طور مثال در اين زمينه پيشنهاد سرمايه‌گذاري بنياد تعاون در اين مناطق نيز شده است.

وي افزود: اشتغال مردم موجب مي‌شود دنبال اقتصاد سالم بروند و منطقه رونق بگيرد. ما مي‌توانيم در اين زمينه يك چراغ راهنما و هدايت‌گر براي مردم باشيم. در گذشته سرمايه‌گذارها از اين منطقه فراري بودند اما به بركت اقدامات انجام‌شده در مرز، براي سرمايه‌گذاران رغبت ايجاد شد�� است.

فرمانده ناجا توجه ويژه به مرزبانان پرتلاش و خدوم در اين مناطق را يك ضرورت دانست و تصريح كرد: نيروي انتظامي بايد امكاناتش را براي كاركنان از نقاط محروم‌تر شروع كند تا به رده‌هاي بالا برسد و اين نوعي انگيزه براي تلاش خواهد بود. 

