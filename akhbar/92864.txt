مسکو: بحران اوکراین به نفع ناتو و آمریکاست
خبرگزاری تسنیم: معاون نخست وزیر روسیه در پیامی تاکید کرد که بحران اوکراین به نفع آمریکا و ناتو است چرا که به آنها اجازه می دهد تا رقیب اقتصادی آمریکا یعنی اتحادیه اروپا را تضعیف کند.

به گزارش گروه بین الملل خبرگزاری تسنیم به نقل از ایتارتاس، دیمتری راگوزین معاون نخست وزیر روسیه تصریح کرد: فعالیت 4 ساله من در بروکسل (به عنوان نماینده روسیه در ناتو) به من اجازه می دهد تا ثابت کنم بسیاری از افراد در ناتو از تحولات و اتفاقات اوکراین و تنش در روابط با روسیه رضایت دارند.

وی افزود: این شرایط به آمریکا اجازه می دهد تا از صنایع دفاعی و خرید تسلیحات نظامی آمریکایی پول بیشتری به دست آورد.

راگوزین تاکید کرد: این مساله همچنین به آمریکا اجازه می دهد تا اروپا را با کشاندن به درگیری و تنش بیشتر با روسیه تضعیف کند و حضور ناتو را در اروپا توجیه پذیر نماید. سیاست آمریکا با حمایت کشورهای بالتیک و برخی کشورهای اروپایی روبرو شده چرا که امیدوار به کسب منفعت هستند.

وی در پایان تصریح کرده است: برای کشورهای غرب اروپا جنگ مجازی در اطراف اوکراین روشی برای انحراف افکار عمومی شهروندان اروپایی از رکود اقتصادی است.

بحران شرق اوکراین و اقدام روسیه در الحاق کریمه به خاک خود موجب نگرانی شدید کشورهای شرق اروپا و حوزه بالتیک شده است.
