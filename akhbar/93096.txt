حمله توپخانه ای ارتش رژیم صهیونیستی به جنوب لبنان
منابع امنیتی لبنان اعلام کردند ارتش رژیم صهیونیستی امروز یکشنبه ۲۰ گلوله توپ به جنوب لبنان شلیک کرد. رژیم صهیونیستی مدعی شد این اقدام ارتش در واکنش به شلیک دو راکت از خاک لبنان در نخستین ساعات بامداد امروز به شمال سرزمین های اشغالی صورت گرفته است.

به گزارش پایگاه اطلاع رسانی شبکه خبر به نقل از خبرگزاری رویترز ،‌ شلیک این دو راکت هیچ تلفات یا خسارتی برجا نگذاشت.

سخنگوی نظامی رژیم صهیونیستی اعلام کرد حمله توپخانه ای ارتش به منطقه ای صورت گرفت که راکت ها از آنجا به شمال سرزمین های اشغالی شلیک شده بود.

رادیو رژیم صهیونیستی امروز یکشنبه از انفجار در شمال فلسطین اشغالی خبر داد و اعلام کرد این انفجار ناشی از اصابت راکتی بود که از جنوب لبنان شلیک شد و به مزرعه ای نزدیک شهر کریات برخورد کرد.
سخنگوی ارتش صهیونیستی اعلام کرد این حادثه خسارت و تلفاتی به دنبال نداشته است.
در پی مرگ یک سربازصهیونیستی که شانزدهم دسامبر به دست یک نظامی لبنانی در مرز میان لبنان و فلسطین اشغالی از پا در آمد تنش میان لبنان و رژیم غاصب افزایش یافته است.

این درگیری ها مرگبارترین رویارویی دو طرف از اوت 2010 تا کنون به شمار می رود.
