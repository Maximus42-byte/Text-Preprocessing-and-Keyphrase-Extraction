ولایتی در نشست خبری:قدرتمندترین دولت را تشکیل می‌دهیم/ برنامه‌ای برای اجماع با ائتلاف پنج‌گانه نداریم
به گزارش خبرنگار سیاسی خبرگزاری فارس، علی‌اکبر ولایتی  در نشست مطبوعاتی نامزدهای دوره یازدهم انتخابات ریاست جمهوری گفت: ائتلاف پیشرفت تا پایان به تعهدات خود باقی هستند و قرار است تیم‌های همکار مختلف در زمینه‌های اقتصادی، فرهنگی، سیاسی و اجتماعی معرفی کنیم تا مردم بدانند قرار است به یک تیم قوی شناخته شده رای بدهند.
وی افزود: کشور در تک سلیقه‌ای اداره شدن پیشرفتی ندارد و باید به صورت جمعی کشور را اداره کنیم.
وی با بیان اینکه ائتلاف سه‌گانه قدرتمندترین دولت پس از انقلاب را تشکیل می‌دهد، گفت: ائتلاف ما برای پیشرفت است و افرادی می‌توانند عضو این ائتلاف باشند که به لحاظ مبنایی اصولگرا بوده و رأی‌های خاص خود را داشته باشند.
ولایتی ادامه داد: البته اصولگرایی مارک اختصاصی نیست که نام انحصاری برای گروه خاصی باشد بلکه شخصی که به مبانی نظام و ولایت فقیه معتقد است به عنوان اصولگرا نام برده می‌شود.
وی ائتلاف پیشرفت را یک مثلث متساوی‌الاضلاع دانست و عنوان کرد: مثلث این ائتلاف از هر طرف از نظر زاویه و اضلاع برابر است و رأس خاصی ندارد به همین دلیل برای ائتلاف سه‌گانه لیدر مشخص نشده است.
نامزد دوره یازدهم انتخابات ریاست جمهوری اظهار داشت‌: نفر نهایی کاندید ائتلاف پیشرفت با توجه به دیدگاه مقام معظم رهبری و با تشخیص 3 نفر اعضای این ائتلاف مشخص می‌شود.
عضو ائتلاف سه‌گانه اصولگرایان گفت: ما تا پایان به تعهدات خود در ائتلاف پایبند هستیم و هرچه زمان می‌گذرد عملکرد هر یک از ما 3 نفر نشان داده که به تعهد اولیه باقیمانده‌ایم و امیدواریم این ائتلاف به عنوان نمادی از خرد جمعی در انتخابات آینده الگو شود.
ولایتی در رابطه با اینکه حجم تبلیغات یکی از کاندیداها در ائتلاف پیشرفت بیشتر از 2 نفر دیگر است، گفت: هر کس صلاح خود را بهتر می‌داند و افراد در روش‌هایی که برای تبلیغات اتخاذ می‌کند، آزادند ولی هر 3 نفر به ائتلاف پایبند هستیم.
ولایتی عنوان کرد: هر فردی یا هر ائتلافی برای خود کاندیدی را معرفی می‌کند و مردم می‌توانند با سوابقی که از کار گروه‌ها و گرایش‌های مختلف می‌دانند، فرد اصلح را انتخاب کنند و دموکراسی نیز همین است.
وی در پاسخ به اینکه آیا خلأ پشتوانه حزبی در ائتلاف سه‌گانه احساس می‌شود یا خیر، گفت: من قبلا در حزب جمهوری اسلامی فعال بودم و سابقه حزبی دارم ولی مدتی است که در هیچ حزبی نبوده‌ام و معتقدم لزوما هر کسی که در انتخابات کاندید می‌شود نباید عضو حزب خاصی باشد و نبود ما در یک حزب نشان‌دهنده نفی کارآیی آن حزب نیست.
وی افزود: در کشور ما مثل غرب حکومت‌ها به صورت حزبی نیستند و تنها در ابتدای انقلاب مهندس بازرگان رئیس دولت موقت همکارهای خود را از گروه خودش انتخاب کرد.
ولایتی تصریح کرد: البته هر حزبی مختار است که از فرد خاصی حمایت کند ولی هر فرد برای پیروزی در انتخابات حتما نیازمند به پشتیبانی یک حزب نیست.
وی در رابطه با اجماع ائتلاف سه‌گانه و ائتلاف پنج‌گانه گفت: در مورد این موضوع تصمیمی نگرفتیم و برنامه‌ای نداریم.
وی همچنین در رابطه با اینکه آیا افرادی به ائتلاف پیشرفت اضافه می‌شوند یا خیر، گفت: افرادی که شرایط لازم را داشته باشند می‌توانیم به ائتلاف اضافه کنیم و تاکنون نیز درخواست‌هایی داشته‌ایم ولی شرایط را نداشتند.
* کناره‌گیری من از انتخابات با توصیه حاج آقا مجتبی تهرانی بود
نامزد یازدهمین دوره انتخابات ریاست جمهوری، گفت: کناره‌گیری من در انتخابات سال 84 به نفع هاشمی مرتبط با توصیه حاج آقا مجتبی تهرانی بود.
وی در پاسخ به خبرنگاران مبنی بر گلایه آنها از کوتاه جواب دادن ولایتی به سؤالات خبرنگاران گفت: بهترین کلمات این است که کوتاه سخن بگوییم.
مشاور مقام معظم رهبری در امور بین‌الملل در پاسخ به اینکه آیا افرادی مثل خاتمی نیز می‌توانند در انتخابات شرکت کنند یا خیر، گفت: همه ملت ایران می‌توانند در انتخابات رأی بدهند اما اینکه چه کسی صلاحیت کاندید شدن را دارد باید بر اساس معیارهای شورای نگهبان باشد و ما که شورای نگهبان نیستیم نمی‌توانیم در مورد این مسئله صحبت کنیم.
ولایتی در مورد مسئله جلسه اعضای 1+5 در مورد ایران گفت: اعضای 1+5 جامعه بین‌المللی ناچارند به حق مسلم ایران در استفاده صلح‌آمیز از انرژی هسته‌ای تن دهند و این مسئله مورد تاکید مقام معظم رهبری و مردم است.
وی ادامه داد: روش‌های دیگری نظیر توقف فعالیت‌ها را نیز در دولت قبلی امتحان کردیم ولی به این نتیجه رسیدیم که هرچقدر در برابر آنها عقب‌نشینی کنیم قدم بعدی را هم باید به عقب برداریم.
ولایتی افزود: تدبیر مقام معظم رهبری بر این قرار گرفته است که کار خود را در چارچوب معین ادامه دهیم، زیرا آنها در آلماتی یک امتیاز کوچکی به ما دادند که نشان دهنده تحت تاثیر قرار دادن افکار عمومی و انجام یک کار روانی بود.
مشاور مقام معظم رهبری در امور بین‌الملل اظهار داشت: آنچه ما بر آن تکیه داریم حق غنی‌سازی صلح‌آمیز است که به هر میزان باشد خلاف قاعده بین‌المللی نیست و این مسئله جزو اموال استراتژیک جمهوری اسلامی است و آژانس بین‌المللی هسته‌ای نیز از ریز فعالیت‌های ما اطلاع دارد و اگر مشکلی بود حتما بزرگنمایی می‌کرد.
