ملاقات بدون دستاورد پوتین و پوروشنکو در مینسک
در مذاکرات مستقیم روسای جمهور روسیه و اوکراین مواضع متفاوتی ارائه شد. پوروشنکو طرح آتش‌بس ارائه کرد اما پوتین بحث بر سر آتش‌بس را بر عهده طرفین منازعه در شرق اوکراین گذاشت.
یک دیدار دو ساعته زیر نگاه چهار مقام دیگر
گفت‌وگوی دو ساعته پوتین و پوروشنکو در مینسک در آخرین ساعات سه‌شنبه ۲۶ اوت و پس از دیدار مقدماتی ‌آنها در نیمروز شروع شد و تا پاسی از شب طول کشید. در دیدار مقدماتی این دو، روسای جمهور بلاروس، قزاقستان و مقامات ارشد اتحادیه اروپا از جمله کاترین اشتون نیز حضور داشتند.
نخستین مذاکرات مستقیم پوتین و پوروشنکو در نیمه‌شب ۲۷ اوت به پایان رسید و پوروشنکو محل گفت‌وگو را بدون هیچ توضیحی به روزنامه‌نگاران ترک کرد. پوتین به تنهایی در برابر خبرنگاران ظاهر شد و نتایج مشخص دیدار را در سه نکته خلاصه کرد:
● توافق بر سر تبادل گروگان‌ها
● عبور دو کاروان امدادی روسی
●  تامین امنیت مرزها
پوروشنکو اما کمی بعد در بیانیه‌ای کوتاه این اظهارات پوتین را رد کرد. او گفت که یک نقشه راه برای آتش‌بس در دیدار با پوتین ارائه کرده و راهبرد صلح او مورد حمایت حاضران در جلسه قرار گرفته است. پوروشنکو جزییات این طرح را روشن نکرد.
پوتین پیش‌تر و پس از نشست مقدماتی با پوروشنکو، هر گونه مسئولیت روسیه در منازعه اوکراین را رد کرده و گفته بود بحثی بر سر برقراری آتش‌بس با رئیس جمهور اوکراین ندارد زیرا روسیه مسئول کشمکش در شرق اوکراین نیست. پوتین تاکید کرده بود که هرگونه اقدام در این زمینه باید در گفت‌وگو میان مقامات کی‌یف و دونتسک انجام گیرد.
گفت‌وگوی پوتین و پوروشنکو در چارچوب اجلاس اتحادیه اقتصادی اروپا – آسیا انجام شد. این نخستین ملاقات طرفین از ماه ژوئن به این سو بود. میزبان این اجلاس، الکساندر لوکاشنکو، رئیس جمهور بلاروس پس از پایان این دیدار گفت: «اختلافات اساسی طرفین بر سر جای خود باقی است اما برگزاری نشست خود به خود یک موفقیت بود.»
در نشست چهارجانبه صبح سه‌شنبه، روسای جمهور قزاقستان، بلاروس، اوکراین و روسیه بر سر «تنش‌زدایی از شرق اوکراین» توافق کرده بودند.
دستگیری ۱۰ چترباز روسی در اوکراین
کمی پیش از ملاقات پوتین و پوروشنکو، دولت کی‌یف از دستگیری ده چترباز روسی به خاطر فرود در خاک اوکراین خبر داده بود.
وزارت دفاع روسیه اما اعلام کرده که چتربازان دستگیر شده، کنترل مناطق مرزی را بر عهده داشته‌ و سهوا وارد خاک اوکراین شده‌اند. پوتین نیز همین موضع را در مینسک گرفت و گفت: «ماموران روسی در حال گشت‌زنی در مرز بوده‌ و تصادفا در قلمرو اوکراین فرود آمده‌اند.»
مقامات اوکراینی اعلام کرده‌اند که ده چترباز روس را در فاصله ۲۰ تا ۳۰ کیلومتری نوار مرزی دستگیر کرده‌اند. کارشناسان با در نظر گرفتن این فاصله، سهوی بودن فرود آنها را غیرمحتمل می‌دانند.
طبق اعلام سازمان ملل، منازعه مسلحانه در شرق اوکراین، از ماه آوریل تاکنون بیش از ۲۰۰۰ غیرنظامی را به کشتن داده است. شهرهای دونتسک و لوهانسک از چند هفته قبل و پس از حمله ارتش اوکراین‌، در محاصره قرار دارند. این محاصره که با مشارکت گروه‌های شبه‌نظامی با عقاید فاشیستی همراهی می‌شود، مردم این شهرها را در مضیقه نیازمندی‌های انسانی گذاشته است. بسیاری نواحی این دو شهر برق هم ندارند.
اعزام کاروان‌های امدادی حامل ژنراتور برق، آب و غذا و بالاپوش از سوی روسیه برای مردم منطقه نیز به کشمکشی چند روزه مبدل شد. این کاروان‌ها سرانجام پس از چند روز انتظار، با عبور بدون مجوز از مرز اوکراین، بار خود را در دونتسک خالی کرده و به روسیه بازگشتند.
دولت اوکراین از زمان شروع کشمکش در شرق این کشور، روسیه را به حمایت تسلیحاتی و تدارکاتی از جدایی‌طلبان دونتسک و لوهانسک متهم می‌کند.  روسیه با رد این اتهام، تاکید می‌کند که مطالبات مخالفان دولت مرکزی، امری داخلی است. روسیه این را نیز می‌گوید که ناتو به کمک دولت غرب‌گرای اوکراین، در صدد گسترش دامنه نفوذ خود در کشورهای مجاور و میلیتاریزه کردن منطقه است.
