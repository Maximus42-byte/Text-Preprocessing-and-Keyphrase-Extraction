يادداشت مشاور سابق اوباما در نيويورک تايمز:ايران درگير با غرب، موهبتي خدادادي براي پوتين است
ولي نصر در نيويورک تايمز نوشت: گرچه بحران اوکراين پايان يافت، اما معلوم شد روسيه آن شريکي نيست که آمريکا انتظار داشت. هر دو کشور دل را به دريا زده اند و هيچ راه برگشتي براي آنها وجود ندارد. بنابراين، آمريکا براي مهار روسيه، به نقشه جديدي نياز دارد.
در ادامه اين يادداشت آمده است: پس از فروپاشي اتحاد جماهير شوروي، آمريکا [در قبال روسيه] به جبران از دست رفتن جايگاه کرملين به عنوان يک ابرقدرت، رفتاري نيکوکارانه با اين کشور داشت. وقتي آمريکا با مقاومت [کشورهاي ديگر] در برابر نقشه هاي خود براي جنگ با عراق در سال 2003 ميلادي روبرو شد، کاندوليزا رايس سفارش کرد: «فرانسه را تنبيه کنيد، آلمان را ناديده بگيريد، روسيه را ببخشيد.»
اما پس از اقدامات روسيه در کريمه، رفتار سابق آمريکا تغيير کرده است. گر چه اين آغاز جنگ سرد ديگري نيست، اما آمريکايي ها اکنون مي دانند در سال هاي آينده، با روسيه اي دردسرساز روبرو خواهند بود؛ روسيه اي که تهديدي براي ورود آمريکا به قلمرو مسکو در شرق اروپا، قفقاز، و آسياي ميانه است و مطمئن است که مي تواند در برابر غرب ابراز وجود کند.
اما شايد ولاديمير پوتين، رئيس جمهور روسيه، بيش از توانش خود را به خطر انداخته باشد. اگر آن گونه که به نظر مي رسد انتظار دارد، راه خود را در اوکراين ادامه دهد، وارد بازي باخت- باخت شده است؛ آمريکا در رقابت گسترده تر پيش رو براي قدرت و نفوذ، دست بالاتري دارد؛ گر چه بي توجهي آمريکا به تنش اوکراين، به نفع روسيه است.
اکنون نگراني کنوني آمريکا بايد وارد شدن به اين بحران باشد؛ ترکيب کنوني فشار ديپلماتيک و تحريم هاي اقتصادي، در کنار حمايت کامل از دولت کي يف، شروع خوبي است. اما آمريکا براي تغيير محاسبات راهبردي پوتين، بايد با غرور او برخورد کند و او را از پرداخت هزينه هاي کلان براي سياست خارجي روسيه مطمئن کند.
نخست، بايد با اعت��اد به نفس بيش از حد روسيه در وابستگي فزاينده اروپا و آسيا از نظر منابع گسترده انرژي به خود مقابله شود. اروپا براي آينده خود، روي گاز طبيعي سرمايه گذاري کرده است و روسيه به تنهايي مي تواند آن را از نظر قيمت و ميزان طوري تأمين کند که حالت رقابت آميز بودن اقتصادهاي اروپا حفظ شود. اما آمريکا مي تواند قوانين خود را بازنويسي کند، به طوري که صادرات انرژي امکان پذير شود و روي حمل گاز مايع طبيعي با استفاده از کشتي هاي حامل سوخت به اروپا سرمايه گذاري کند. گاز آمريکا گران تر از روسيه خواهد بود؛ اما وجود يک جايگزين، اهرم باج گيري روسيه از اروپا با افزايش قيمت يا قطع صادرات را، از اين کشور مي گيرد.
ايران، پس از روسيه دومين منابع ذخيره گاز در جهان را دارد و ممکن است با روسيه براي تأمين گاز اروپا و آسيا رقابت کند. پوتين اين را مي داند. پوتين به هيچ وجه نمي خواهد که دوري ايران از اقتصادهاي غربي پايان يابد.
در واقع، ايراني درگير با غرب، براي او يک موهبت راهبردي خدادادي است. تا زماني که منابع غني گاز ايران از دسترس اروپا دور بمانند، روسيه مي تواند اروپا را گروگان داشته باشد. در همين حال، اين کشور مي تواند در ازاي همکاري در مسائلي مانند برنامه هسته اي ايران، بر سر تأمين منافع روسيه، با غرب معامله کند.
غرب بايد اين معادله را تغيير دهد و در عوض، از ايران استفاده کند. حتي اشاره کوچکي به اين که گاز ايران ممکن است به زودي به اروپا و آسياي مرکزي سرازير شود، اين فرايند را آغاز مي کند. اگر گفتگوهاي هسته اي در بازگرداندن کامل ايران به اقتصاد جهاني موفق شود، تاريخ مصرف تسلط روسيه بر اروپا به سر خواهد رسيد.


