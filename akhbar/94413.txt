 انديشکده کارنگي: تعامل با ايران در مورد سوريه، به مذاکرات هسته‌اي کمک خواهد کرد
انديشکده کارنگي مرکز مسکو بر اين باور است که به نظر مي‌رسد هم «باراک اوباما» و هم «حسن روحاني» که آيت‌الله خامنه‌اي نيز پشت اوست، متوجه شده‌اند که اين بهترين فرصت براي ايجاد هرگونه توافقنامه و سازش ميان کشورهايشان است.
انديشکده کارنگي در گزارشي به قلم «ديميتري ترنين» مدير اين انديشکده در مسکو نوشت: نشست سالانه مجمع عمومي سازمان ملل متحد در نيويورک، تحت‌الشعاع دو مسئله مهم قرار گرفت: سلاح‌هاي شيميايي در سوريه و برنامه هسته‌اي ايران. در خصوص هر دو مسئله، پيشرفت‌هاي اوليه‌اي حاصل شد. شوراي امنيت سازمان ملل به اتفاق آراء قطعنامه‌اي تصويب کرد تا روند خلع سلاح‌هاي شيميايي سوريه را هدايت کند، و در سوي ديگر رؤساي جمهور ايالات متحده و ايران نخستين مکالمه تلفني خود از زمان روي کار آمدن جمهوري اسلامي در سال 1979 را با يکديگر انجام دادند. اين نشانه‌هاي اوليه از همکاري ميان رقبا و دشمنان ديرين، مي‌تواند تغيير مثبت نادري را در فضاي سياسي خاورميانه ايجاد کند، و يا ممکن است تنها يک آرامش کاذب به وجود آورد.
? اجراي توافقنامه سلاح‌هاي شيميايي بي‌نهايت دشوار است? 
حتي اگر خوش‌بينانه به مسئله نگاه کنيم، بايد بپذيريم که پياده‌سازي توافقنامه سلاح‌هاي شيميايي تحت شرايط يک جنگ داخلي خشونت‌آميز، بي‌نهايت دشوار است. بايد اطمينان حاصل گردد که «اسد» در حال خيانت و تقلب نيست؛ که شورشيان به انبارهاي ذخيره‌سازي سلاح‌هاي شيميايي حمله نخواهند کرد؛ که نيروهاي بين‌الملل امنيت تمامي تأسيسات مربوط را تضمين کرده و هرگونه استفاده بيشتر از سلاح‌هاي شيميايي را از لحاظ فيزيکي ناممکن مي‌سازند؛ که سلاح‌ها بعداً براي نابودسازي به جايي ديگر منتقل خواهند شد؛ و اين که سرانجام همه آن‌ها با رعايت امنيت از بين بروند. خوش‌بين بودن در مورد تمامي اين مسائل قطعاً کار دشواري است، اما تمامي گزينه‌هاي ديگر از اين بدتر هستند.
? کرملين از مذاکرات مستقيم تهران و واشنگتن ناراحت است? 
ايجاد روابط حسنه ميان ايران و امريکا، که واشنگتن و تهران مدت زمان زيادي از آن اجتناب کرده بودند، اکنون رسمي شده است. نخستين گام‌هاي اوليه براي گرم کردن سردي روابط برداشته شده است. با اين حال، حتي در بهترين شرايط، مدت زمان زيادي لازم است تا اين يخ آب شود. با اين حال، هم «باراک اوباما» و هم «حسن روحاني» (که آيت‌الله خامنه‌اي نيز پشت اوست) متوجه شده‌اند که اين بهترين فرصت براي ايجاد هرگونه توافقنامه و سازش ميان کشورهايشان است. ديگران نيز شاهد اين پيشرفت‌ها هستند، و از بابت آن احساس نگراني و اضطراب مي‌کنند. شکاکان اسرائيلي نگران هستند که نکند «اوباما» بيش از حد با ايران راه بيايد. روز شنبه، گوينده خبر برنامه اصلي تحليل خبر تلويزيون روسيه، اظهار کرد که کرملين از ديدن اين که مذاکرات گروه 5+1 با ايران تحت‌الشعاع ارتباط مذاکراتي مستقيم ميان تهران و واشنگتن قرار گرفته است، ناخرسند است. اين دغدغه‌ها و نگراني‌ها نشان‌دهنده آن است که تغيير در روابط ميان ايران و امريکا شدني و ممکن است.
? اگر قرار است راه حلي براي معضل سوريه يافت شود، ايران نيز بايد بخشي از آن باشد ? 
رئيس جمهور «اوباما» ، که تا همين چند هفته پيش به نظر مي‌رسيد در مسائل خاورميانه به دام افتاده و راه فراري ندارد، اکنون فرصتي بي‌نظير براي تبديل شکستي که به نظر مي‌رسيد قطعي باشد، به يک پيروزي ديپلماتيک هوشمندانه و درخشان را در اختيار دارد. «اوباما» بايد برنامه خلع سلاح سوريه را دنبال کند و آماده باشد تا با تلاش‌هايي جدي براي رسيدن به يک توافق سياسي در مورد سوريه درون چارچوب ژنو، آن را تقويت سازد. اگر قرار است راه حلي براي معضل سوريه يافت شود، ايران نيز بايد بخشي از آن باشد. تعامل با ايران در مورد مسئله سوريه، يک اقدام اعتمادساز خواهد بود که به مذاکرات هسته‌اي کمک خواهد کرد. 

