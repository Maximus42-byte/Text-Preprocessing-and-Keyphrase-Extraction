برلین به عربستان تانک نمی‌فروشد
نشریه معتبر آلمانی میگوید قرار است دولت این کشور درخواست سعودی ها را برای خرید صدها تانک رد کند.
به گزارش سرويس بين‌ الملل باشگاه خبرنگاران به نقل از پایگاه خبری ایندین دیفنس، نشریه آلمانی بیلد مدعی است دولت آلمان درخواست سعودی ها را برای خرید هشتصد دستگاه تانک لئوپارد-2A7 نخواهد پذیرفت. بیلد مخالفت اعضای مهم کابینه آنگلا مرکل را، به ویژه زیگمار گابریل وزیر اقتصاد، با فروش تانک به سعودی‌ها دلیل رد این درخواست توصیف می‌کند و مدعی است: بدون موافقت وزیر اقتصاد، توافق شانسی ندارد.

چنانچه تحلیل بیلد درست باشد، مخالفت برلین با فروش تانک به سعودی ها به معنی پایان برنامه ریزی های آلمان با هدف تبدیل شدن به مهم ترین تهیه کننده تجهیزات نظامی جهان عرب خواهد بود. بسیاری از نمایندگان مجلس آلمان فروش تسلیحات این کشور به عربستان را که از ناقضان عمده حقوق بشر به شمار می رود زیر سوال برده اند.

در یک سال اخیر تلاش واشنگتن برای بهبود رابطه با ایران ناامیدی ریاض و تلاشش برای یافتن شرکای تسلیحاتی دیگر را در پی داشته است. ارزش قرارداد خرید تانک از آلمان بیست و پنج میلیارد دلار تخمین زده می شود.

بیلد می گوید مخالفت با فروش تانک به سعودی های، مرکل را از ارسال پیشنهاد خرید به شورای امنیت ملی منصرف کرد. مرکل شخصاً هدایت تلاشها برای توسعه صادرات اسلحه آلمان به  سایر کشورها را، به ویژه اعضای شورای همکاری خلیج فارس، بر عهده داشت.  

دولت آلمان هنوز به گزارش روزنامه بیلد واکنشی نشان نداده است. آلمان همچنین در تدارک تحویل تانک و سایر خودروهای زرهی به قطر است. 
