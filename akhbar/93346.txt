انگلیس به ایران تجهیزات نظامی می فروشد
یک کمیته پارلمانی در انگلیس با انتشار گزارشی از صادرات تجهیزات نظامی این کشور به ایران خبر داد. انتشار این خبر انتقاداتی را از عملکرد دولت انگلیس در این زمینه به دنبال داشت.
ایران دیپلماتیک: انگلیس به ایران تجهیزات نظامی صادر کرده است.
 
به گزارش رویترز، یک کمیته پارلمانی در انگلیس با انتشار گزارشی از صادرات تجهیزات نظامی این کشور به ایران خبر داد. انتشار این خبر انتقاداتی را از عملکرد دولت انگلیس در این زمینه به دنبال داشت.
 
براساس گزارش رویترز، ایران در فهرستی با عنوان کشورهای ناقض حقوق بشر در انگلیس قرار دارد و مقامات لندن در صادرات تجهیزات نظامی به کشورهای حاضر در این فهرست، چارچوب ها و مقرراتی را رعایت کنند.
 
همچنین کشورهای حاضر در این فهرست برای خرید تجهیزات نظامی از انگلیس، می بایست مجوز ویژه دریافت کنند.
 
بنابراین گزارش، انگلیس 62 قرارداد فروش تجهیزات نظامی با ایران امضا کرده است که اکثر آنها مربوط به بخش تجهیزات بازکردن رمز ، رمزگذاری و وسایل الکترونیک دارای کاربردهای نظامی است.   
 
ارزش این قراردادهای صادرات تجهیزات نظامی انگلیس به ایران، 803 میلیون پوند معادل یک میلیارد و 213 میلیون دلار اعلام شده است.
 
"ولیام هیگ" وزیر امور خارجه انگلیس هم در واکنش به این موضوع گفت: چیزی به ایران صادر نمی کنیم که با تحریم های شورای امنیت سازمان ملل متحد، اتحادیه اروپا یا لندن مخالفت داشته باشد.
 
انگلیس یکی از پنج عضو دائم شورای امنیت سازمان ملل متحد است که هم اکنون در قالب گروه 1+5 در حال مذاکره با ایران بر سر برنامه هسته ای این کشور است. لندن قبلا تعهد خود را به عملی کردن تحریم های شورای امنیت سازمان ملل متحد و تحریم های یکجانبه اتحادیه اروپا اعلام کرده بود. انگلیس خود نیز تحریم های یکجانبه ای را علیه ایران اعمال کرده است که بخش مهمی از آن مربوط به انتقال تجهیزات نظامی است.
 
انگلیس و ایران همچنین روابط پرتنشی دارند و روابط دیپلماتیک دو طرف در سطح دفاتر حفاظت از منافع است. 
