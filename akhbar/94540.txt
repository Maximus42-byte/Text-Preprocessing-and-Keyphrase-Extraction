تحولات ونزوئلا:ژنرالهاي نيروي هوايي بازداشت شدند/ تحصن فعالان سياسي مقابل دفتر سازمان ملل
بازداشت ژنرالهاي نيروي هوايي به اتهام طراحي قيام عليه دولت مادورو و تحصن دهها فعال سياسي مقابل دفتر سازمان ملل متحد در کاراکاس از جمله خبرهاي مرتبط با ونزوئلا به شمار مي رود.
خبرگزاري فرانسه با اشاره به بازداشت سه ژنرال نيروي هوايي به اتهام طراحي قيام عليه دولت نيکلاس مادورو و ارتباط با مخالفان دولت به هويت اين افراد اشاره نکرد اما نوشت که افراد دستگير شده به دادگاه نظامي احضار شده اند.
خبر ديگر اينکه آسوشيتد پرس با اشاره به قطع برق در چند منطقه کاراکاس به خاطر آتش سوزي در پارک ملي وارايرا رپانو در بامداد امروز سه شنبه اعلام کرد که دولت ونزوئلا تروريستها را عامل اين آتش سوزي معرفي کرده است.
در پي کشته شدن 32 نفر، زخمي شدن 250 فرد ديگر و بازداشت دهها نفر در جريان تظاهرات ضد دولتي، اين رسانه غربي با اشاره به تحصن دهها دانشجو و فعال سياسي مقابل دفتر سازمان ملل متحد در کاراکاس نوشت که معترضان خواستار اعزام کميسيون بين المللي به پايتخت با هدف بررسي موارد نقض حقوق بشر در اين کشور هستند.
اين اعتراض همزمان با ديدار وزراي امور خارجه چند کشور آمريکاي لاتين با رهبران مخالفان در ونزوئلا و اعلام حمايت رهبران چپ گراي منطقه از پيشنهاد مذاکرات آشتي ملي مادورو است.
معترضان، مادورو را به ديکتاتوري متهم کرده و دولت وي را مسبب وضعيت نابسامان اقتصادي و تورم 56 درصدي و گراني مواد غذايي مي دانند.

