يك كارشناس نظامي مصر فاش كرد:جزئيات طرح آمريكايي - اسرائيلي براي تجزيه جهان عرب
 يك كارشناس مصري از جزئيات طرح مشترك آمريكايي - اسرائيلي براي تجزيه جهان عرب به بخش‌هاي قوميتي كوچك با هدف "تشكيل دولت بزرگ اسرائيلي از نيل تا فرات " پرده برداشت.
به گزارش خبرگزاري "النخيل "، سرتيپ "حسام السويلم " كارشناس امور راهبردي مصر از يك طرح آمريكايي - اسرائيلي براي تجزيه جهان عرب به بخش‌هاي قوميتي كوچك خبر داد و اعلام كرد كه با تجزيه جهان عرب به بخش‌هاي كوچك‌تر امكان افزايش دخالت در نحوه اداره اين دولت‌ها و نفوذ در آنها و در نهايت اج��اي طرح صهيونيستي "تشكيل دولت بزرگ اسرائيلي از نيل تا فرات " فراهم خواهد شد. 
* طرح‌هاي اسرائيلي و آمريكايي براي تجزيه جهان عرب 
وي طي يك گفت‌وگو با شبكه ماهواره‌اي "الحيات " نيز از وجود طرح‌هاي اسرائيلي و آمريكا با هدف تقسيم مصر و دولت‌هاي عربي به بخش‌هاي قومي و طائفه‌اي كوچك خبر داد و گفت كه اسرائيل براي اين تجزيه سه طرح تدوين كرده است. 
* جزئيات طرح‌هاي اسرائيل در طول تاريخ براي تجزيه جهان عرب 
وي افزود: نخستين طرح، "جابوتزكي " بود كه در سال 1937 به اسم "الكومنولث العبري " ارائه شد و هدف از آن تشكيل دولت اسرائيل بود كه بايد در مدار آن دولت‌هاي تجزيه‌شده و كوچك قومي�� طائفه‌اي و مذهبي قرار مي‌گرفتند كه از نظر اقتصادي، سياسي و امنيتي با دولت اسرائيل در ارتباط بودند. اين طرح قرار بود كه در تمام جهان عرب اجرايي شود. 
طرح دوم "بنجوري " بود كه در سال 1957 براي تقسيم لبنان به بخش‌هاي مختلف تدوين شد تا بيروت تحت سيادت بين‌المللي قرار گيرد و بخش‌هاي "دروزي‌ها "، "مسيحي‌ها "، "اهل تسنن "، "اهل تشيع " و "فلسطيني‌هاي ساكن لبنان " نيز در اين كشور دولت داشته باشند. 
سويلم تصريح كرد كه طرح سوم در سال 1974 پس از جنگ اكتبر فاش شد كه توسط "عروبد بنيون " ديپلمات صهيونيست و مدير دفتر "مناخم بگين " نخست‌وزير رژيم صهيونيستي تدوين شد و در مجله "دايركشن " چاپ و منتشر شد. 
اين طرح بيانگر راهبرد اسرائيل در سال‌هاي دهه هشتاد بود كه طبق آن صحراي سينا و 3 شهر كرانه باختري كانال سوئز يعني "سوئز، پورسعيد و اسماعيلية " بايد مجددا اشغال مي‌شد و مصر نيز به چندين ايالت تقسيم مي‌شد تا به اين ترتيب از شرق دلتا تا استان "المنيا " به پايتختي "قاهره " يك دولت اسلامي، از غرب دلتا تا "مطروح " و وادي "النطرون " به پايتختي "اسكندرية " يك دولت نصراني و يك دولت نوبيايي از اسيوط در جنوب تا بخشي از شمال سودان تشكيل شود. 
اين كارشناس نظامي مصري همچنين از طرحي براي تقسيم سودان به دو بخش شمال مسلمان نشين و جنوب مسيحي‌نشين و دارفور خبر داد و گفت كه طرحي ��يز براي تجزيه عراق به چند بخش از جمله دولت كردستان، دولت اهل تسنن، و دولت شيعي وجود داشت. سوريه نيز بايد به يك دولت علوي در منطقه "الساحل "، يك دولت سني در "حلب " و "دمشق " و دولت دروزي در جنوب تقسيم مي‌شد. همچنين مغرب عربي نيز بايد به يك دولت بربري كه بخشي از ليبي، مغرب و صحراي بزرگ را در بر مي‌گرفت و يك دولت "پوليساريو " در منطقه‌اي كه اكنون بين الجزاير و مغرب درباره آن اختلاف است، تقسيم مي‌شد. 
سويلم تصريح كرد كه اين از نخستين طرح‌هاي اسرائيل براي تجزيه مصر و دولت‌هاي عربي بود. 
* واشنگتن طرح اسرائيلي تجزيه جهان عرب را تكميل كرد 
وي درباره طرح‌هاي تجزيه آمريكايي گف��: مهمترين طرح آمريكايي طرح "برنارد لويس " كارشناس راهبردي يهودي و استاد پژوهش هاي اسلامي و عربي بود كه چندان با طرح‌هاي اسرائيلي تفاوتي نداشت و صرفا به طرح او "اردن بزرگ " نيز افزوده مي‌شد كه بخشي از سودان و كرانه باختري را بايد در بر مي‌گرفت و علاوه بر آن يك دولت شيعي عربي شامل بخشي از شرق عربستان و مناطق شيعه‌نشين عراق مي‌شد و دولتي به اسم "كردستان آزاد " بايد تشكيل مي‌شد كه شامل كردهاي تركيه، سوريه، عراق و ايران مي‌شد. 

