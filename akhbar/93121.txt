سیاست ایران روابط نزدیک با همسایگان و کشورهای منطقه است
خبرگزاری تسنیم: رئیس‌جمهور گفت: سیاست دولت جمهوری اسلامی ایران، روابط نزدیک با همسایگان و کشورهای منطقه است و قزاقستان در این میان جایگاه ویژه‌ای دارد.
به گزارش حوزه دولت خبرگزاری تسنیم به نقل از پایگاه اطلاع‌رسانی دولت، حجت‌الاسلام حسن روحانی رئیس‌جمهور عصر روز گذشته در دیدار با "کریم ماسیم‌اف" نخست‌وزیر قزاقستان، گفت: سیاست دولت جمهوری اسلامی ایران، روابط نزدیک با همسایگان و کشورهای منطقه است و قزاقستان در این میان جایگاه ویژه‌ای دارد.
وی با اشاره به دین، فرهنگ کهن و باستانی مشترک و امکانات فراوان دو کشور، افزود: این امکانات و توانمندی‌های مشترک می‌تواند اقتصاد دو کشور را به نفع دو ملت ایران و قزاقستان به پیش ببرد.
رئیس‌جمهور به حجم مبادلات یک میلیارد دلاری کنونی میان تهران – آستانه اشاره کرد و گفت: این رقم، نشان می‌دهد که دو کشور نتوانسته‌اند به درستی از ظرفیت‌ها و توانمندی‌های دوجانبه برای افزایش حجم مبادلات تجاری بهره بگیرند.
روحانی خواست ملت‌های ایران و قزاقستان را توسعه و تعمیق روابط دانست و با اشاره به اینکه رویکرد "نظربایف" جزو مؤثرترین عوامل تحکیم روابط دوجانبه است، افزود: در چهار ملاقاتی که در یکسال گذشته با رئیس‌جمهور قزاقستان داشتم، این اراده قوی را برای توسعه روابط تهران – آستانه مشاهده کردم.
وی تأکید کرد: اجرای توافقاتی هم که در جریان این سفر حاصل شد، تحولی بزرگ در روابط دو کشور و حتی منطقه ایجاد می‌کند و ایران در عملیاتی کردن این توافقات جدی است.
رئیس‌جمهور اظهار داشت: بی تردید توسعه همکاری‌ها در بخش‌های مختلف از جمله حمل و نقل، دریای خزر ، سرمایه‌گذاری مشترک، صنعت و محیط زیست بسیار حائز اهمیت است و امیدوارم در حوزه فرهنگ، علم و فناوری هم همکاری‌های مشترک گسترش یابد.
"کریم ماسیم‌اف" نخست وزیر قزاقستان در این دیدار با ابراز خرسندی از سفر روحانی به آستانه و توافقاتی که در این سفر حاصل شد، گفت: آقای نظربایف به بنده دستور داده که اجرای دقیق این توافقات را شخصا پیگیری کنم.
وی افزود: همه وزیرانی که توافقات انجام شده در نقشه راه گسترش روابط، در حوزه کاری آنان است ، موظف شده‌اند به همراه همتای ایرانی خود طرح‌هایی را برای تحقق اهداف این توافقات تهیه کنند.
