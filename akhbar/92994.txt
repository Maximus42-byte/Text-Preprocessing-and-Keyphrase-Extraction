لبنان از جاسوسی رژیم صهیونیستی به سازمان ملل شکایت کرد
دولت موقت لبنان به طور رسمی از فعالیت‌های جاسوسی رژیم صهیونیستی به سازمان ملل شکایت کرده است. عدنان منصور، وزیر امور خارجه لبنان روز چهارشنبه (۱۸ دی) شکایت نامه‌ای را برای بان کی مون، دبیر کل سازمان ملل ارسال کرد.
به گزارش پایگاه اطلاع رسانی شبکه خبر ، وزیر خارجه لبنان همچنین یک لوح فشرده حاوی اطلاعاتی درباره میکروفن‌هایی که رژیم صهیونیستی در جنوب لبنان کار گذاشته است را به همراه این نامه ارایه کرد.
وزیر امور خارجه لبنان شکایت نامه‌ای را برای بان کی مون، دبیر کل سازمان ملل ارسال کرد.
این مقام رسمی لبنان،  فعالیت‌های جاسوسی رژیم صهیونیستی را "  نقض آشکار قوانین بین‌المللی و ادامه تجاوز علیه تمامیت ارضی، مردم و نیروهای امنیتی و نظامی این کشور  "  توصیف کرد.
وی با اشاره به قطعنامه ۱۷۰۱ شورای امنیت سازمان ملل که به جنگ اسرائیل در لبنان در سال ۲۰۰۶ پایان داد، گفت: " ادامه تجاوزات رژیم صهیونیستی نقض قوانین بین‌المللی و قطعنامه‌های مربوط به ویژه قطعنامه ۱۷۰۱ است. "
 
قطعنامه ۱۷۰۱ شورای امنیت سازمان ملل که به جنگ رژیم صهیونیستی  با لبنان در سال ۲۰۰۶  پایان داد، از رژیم تل آویو می‌خواهد تا به حاکمیت وتمامیت ارضی لبنان  احترام بگذارد.
 
عدنان منصور در نوامبر سال گذشته میلادی در گفتگو با پرس تی وی گفت که " لبنان درباره نقض آشکار حق حاکمیت این کشور از سوی رژیم اسرائیل تحقیقات جدی انجام داده است. طبق اطلاعاتی که ما از وزارت ارتباطات لبنان دریافت کردیم، دشمن اسرائیلی دستگاه‌های بسیار هوشمند و پیشرفته جاسوسی را در کشور ما مستقر کرده که به تل آویو توانایی کنترل شبکه‌های ارتباطی بی‌سیم و خطوط تلفن را می‌دهد. "
منصور افزود : " این مسئله نه تنها یک تهاجم بی‌ وقفه به حق حاکمیت ما محسوب می‌ شود بلکه اقدامی بسیار خطرناک است زیرا به آژانس‌های جاسوسی اسرائیل در جاسوسی از دستگاه‌های اطلاعاتی لبنان کمک می‌کند . "
