انديشکده شوراي آتلانتيک:تبليغ فرهنگ آمريکا بهترين راه براي جلوگيري از برنامه هسته‌اي ايران است
يک انديشکده آمريکايي تبليغ روش‌هاي زندگي آمريکا در بسته‌هاي فرهنگي اين کشور را بهترين راه براي جلوگيري از برنامه هسته‌اي ايران مي‌داند.
انديشکده شوراي آتلانتيک در گزارشي نزديک شدن دولت آمريکا به ايران از طريق محصولات فرهنگي را بهترين راهکار براي آب کردن يخ بين رابطه ايران و آمريکا عنوان کرد.
اين انديشکده آمريکايي مستقر در واشنگتن تمرکز سياست آمريکا بر جلوگيري از پيشرفت برنامه هسته‌اي را سياستي قابل درک دانسته اما تأکيد کرده درسهاي جنگ سرد نشان مي‌دهند که بخش اعظم منابع آمريکا در قبال ايران بايد بر «گفت‌وگوي فرهنگي، تبليغ فرهنگ آمريکا و ارتقا رضايت ايراني‌ها از آمريکا» متمرکز شوند.در گزارش اين انديشکده آمده است: «در حالي که برنامه‌هاي ديپلماسي فرهنگي و ساير انواع مبادلات فرهنگي براي اثرگذاري بر ذهن خارجي‌ها جهت داشتن نظري بهتر از آمريکا در بلندمدت در نظر گرفته شده‌اند، آنها جنگ اطلاعاتي نيستند... چنين برنامه‌هايي توانستند بستر ارتباط بهتر آمريکا با اروپاي شرقي و شوروي را فراهم آوردند و مي‌توانند تأثيرات مشابهي بر ارتباط آمريکا با ايران هم داشته باشند.»
اين گزارش که به قلم «رامين عسگرد»، از ديپلمات‌هاي سابق وزارت خارجه آمريکا و مدير مسئول شبکه صداي آمريکا و «باربارا اسلاوين»، روزنامه‌نگار و نويسنده به رشته تحرير درآمده به دولت آمريکا پيشنهاد داده ارتباط بين بخش هاي دانشگاهي ايران و آمريکا را به عنوان بخشي از راهبرد نزديک کردن فرهنگ دو کشور پيگيري کنند.
در اين گزارش 10 صفحه‌اي، فراز و فرودهاي رابطه 179 ساله آمريکا با ايران بررسي شده و از دوران رياست جمهوري محمد خاتمي در سال 1997 به عنوان دوراني ياد شده که موجب ارتقاي فعاليتهاي برخي سازمان‌هاي آمريکايي در ايران شده است.
نگارندگان اين گزارش مي‌نويسند: «پس از آنکه محمد خاتمي در سال 1997 رئيس جمهور ايران شد، دولت ايران تلاشهاي محسوسي براي از بين بردن انزواي ايران انجام داد.»
اين گزارش مي‌افزايد: «تلاشهاي خاتمي با فعاليت سازمان‌هايي مانند مرکز آمريکايي مطالعات ايران، و بنياد مطالعات ايران همراه شدند که تلاش مي‌کردند روابط بين دو کشور را حفظ کنند.»در ادامه اين گزارش آمده: «از جمله سازمان‌هاي پيشرو در حوزه برنامه‌هاي مبادلات فرهنگي، سازمان "در جستجوي زمينه مشترک" بود که برنامه‌هايش در ايران را در سال 1996 آغاز کرد.»
انديشکده شوراي آتلانتيک از قول جان مارکس، رئيس سازمان «در جستجوي زمينه مشترک» به ديدار بين مقامات دانشگاهي و مقامات اسبق ايران و آمريکا و رد و بدل شدن پيشنهاداتي بين آنها براي پيشبرد روابط تهران ـ واشنگتن اشاره مي‌کند و مي‌افزايد البته هيچکدام از دو طرف موفق نشده بودند نتايج گفت‌وگوهايشان را «به دولتهاي کشورشان بفروشند.»عسگرد و اسلاوين به برنامه‌هاي فرهنگي ايران در سال 2006 هم اشاره مي‌کنند و برگزاري برنامه‌هاي ورزشي، برگزاري برنامه‌هاي آموزش زبان انگليسي، ارائه توصيه‌هاي آموزشي به دانشجويان ايراني و اعطاي ويزاي تحصيلي به آنها، پخش برنامه‌هاي تلويزيوني و تعيين سخنگوي فارسي زبان وزارت خارجه، راه‌اندازي سفارتخانه مجازي را بخشي از اقدامات دولت آمريکا براي نزديک شدن به ايراني‌ها عنوان کرده‌اند.
در اين گزارش همچنين صنعت فيلم آمريکا به عنوان بخشي از ديپلماسي فرهنگي آمريکا عنوان شده است.
شوراي آتلانتيک مي‌نويسد: «صنعت فيلم آمريکا از ديرباز يکي از کانال‌هاي انتقال فرهنگ عامه آمريکا بوده و تأثير آن در ايران، چشمگير بوده است.»در پايان اين گزارش تأکيد شده آمريکا براي جلوگيري از پيشرفت برنامه هسته‌اي ايران بايد ارتباط بين مردم دو کشور را فراموش نکند.
