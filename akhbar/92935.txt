تشدید مجازات همکاری با تروریست‌ها در امارات
یک مقام اماراتی در مجلس فدرال این کشور روز جمعه اعلام کرد که ابوظبی مجازات کسانی که با تروریست‌ها همکاری می‌کنند را شدیدا افزایش داده است.
به گزارش شفقنا افغانستان به نقل از  روزنامه العرب، «احمد علی زعابی» مدیر امور حقوقی و قانونگذاری در مجلس فدرال امارات روز جمعه(دیروز) از تشدید مجازات کسانی خبر داد که به هر نحو با تروریسم همکاری داشته باشند.
این مقام اماراتی افزود: قانون مبارزه با جنایات تروریستی تاکید می‌کند که اگر هر شخص از نیروهای پلیس، امنیتی و مسلح در فعالیت‌های تروریستی فعالیت داشته باشد یا در تأسیس یک گروهک تروریستی شرکت کند، مجازات سنگینی تا مرز اعدام برایش در نظر گرفته می‌شود.
زعابی ادامه داد: افراد نظامی اسرار امنیتی کشور را در اختیار دارند، از نحوه آموزش‌ در اردوگاه‌ها اطلاع دارند و در این زمینه از شهروند عادی از تجربه بیشتری برخوردارند، لذا همکاری این افراد با گروه‌های تروریستی یا مشارکت در هر گونه طرح تروریستی بیش از هر کس دیگری امنیت کشور را به مخاطره می اندازند.
مدیر امور حقوقی و قانونگذاری در مجلس فدرال امارات در پایان تاکید کرد که همکاری این افراد با گروه‌های تروریستی به این معناست که شرایط مناسب را برای تروریست‌ها آماده می‌کنند تا وراد کشور شوند و با سرعت بیشتری بر امنیت کشور تاثیر بگذارند‌.
این در حالی است که عربستان نیز چندی پیش احکام مشابهی را در این زمینه وضع کرده است و این کشورها که از سه سال پیش تا کنون عهده دار حمایت مالی و تسلیحاتی از تروریست‌ها بوده‌اند، اکنون ترس از آنها وجودشان را فرا گرفته است.
