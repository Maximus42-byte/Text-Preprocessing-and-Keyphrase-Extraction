معاون عملیات نیروی دریایی ارتش اعلام کرد
پایان موفقیت‌آمیز رزمایش مشترک دریایی ایران و عمان
معاون عملیات نیروی دریایی ارتش گفت: رزمایش مشترک دریایی امداد و نجات جمهوری اسلامی ایران و کشور عمان در آب‌های دریای عمان با موفقیت پایان یافت.

به گزارش خبرگزاری دانشجویان ایران(ایسنا) منطقه خلیج فارس، امیر دریادار سیاوش جره اظهار کرد: ناوگروه امداد و نجات جمهوری اسلامی ایران که از جمعه گذشته در بندر سلطان قابوس مسقط حضور داشت، به همراه ناوهای امدادی نیروهای مسلح کشور سلطنتی عمان، چهارمین رزمایش مشترک امداد و نجات نیروی دریایی د�� کشور را در آب‌های عمومی سلطان‌نشین عمان آغاز کرد.

معاون عملیات نیروی دریایی ارتش تصریح کرد: در این رزمایش، ناوگروه جمهوری اسلامی ایران با ناوشکن الوند، ناو موشک‌انداز شمشیر، ناو لجستیکی بوشهر، بالگرد AB212 نیروی دریایی ارتش و یدک‌کش سفیر 3 حضور داشت.

دریادار جره افزود: یگان‌های شرکت‌کننده ایرانی و عمانی در این منطقه، عملیات امداد و نجات تمرین کردند که در مرحله نخست این رزمایش سوخت‌گیری در دریا، تغییر آرایش، اسکورت کاروان، مخابرات در دریا، عملیات یدک و لنگر انداختن تمرین شد.

وی اضافه کرد: تمرین تخصصی امداد و نجات با واکنش سریع در مقابل سوانح در��ایی و نجات شناور و نجات نیروی انسانی آسیب‌دیده از اهداف مرحله دوم رزمایش بود.

معاون عملیات نیروی دریایی ارتش همچنین اظهار کرد: ناوگروه جمهوری اسلامی ایران امشب به بندرعباس باز می‌گردد. 

