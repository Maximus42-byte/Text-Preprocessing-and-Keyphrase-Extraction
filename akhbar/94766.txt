وزير خارجه فرانسه: ايران مي‌تواند به صورت محدود غني‌سازي داشته باشد/ توافق ژنو بهتر از آن چيزي است که در ابتدا داشتيم
وزير خارجه فرانسه در مصاحبه‌اي که روز جمعه منتشر شد، با بيان اينکه در توافق موقت، غني‌سازي ايران به صورت يک حق پذيرفته نشده است، گفت: تهران مي‌تواند نهايتا به صورت محدود غني‌سازي انجام دهد.
«لوران فابيوس» وزير خارجه فرانسه با بيان اينکه در توافق موقت ايران و گروه 1+5، بر حق غني‌سازي تصريح نشده، گفت ايران مي‌تواند در توافق جامع غني‌سازي محدود و غيرنظامي داشته باشد.
فابيوس که با روزنامه «واشنگتن‌پست» گفت‌وگو مي‌کرد، در پاسخ به سوالي در مورد مواضع سخت‌گيرانه پاريس در مذاکرات هسته‌اي، گفت: «اميدوارم بتوانيم راه‌حلي پيدا کنيم. همه از اينکه ديگر تهديد هسته‌اي وجود نداشته باشد، خوشحال مي‌شوند. اما موضع ما بسيار ساده است: انرژي صلح‌آميز هسته‌اي، آري. بمب اتم، نه. مسئله بسيار روشن است.»
وي افزود: «برگرديم به مذاکراتي که داشتيم. آنجا موضع من اين بود که ما مي‌خواهيم به توافق برسيم، اما توافقي که قرص و محکم باشد. در مرحله اول، به اندازه کافي توافق محکمي نبود. به همين خاطر با 1+5 بحث‌هايي کرديم و تصميم گرفتيم که موضعي واحد اتخاذ کنيم. ايراني‌ها در ابتدا جواب رد دادند. اما 10 روز بعد که برگشتند، رضايت دادند.»
اشاره فابيوس به نشست ماقبل توافق ژنو است که گفته مي‌شود به دليل مواضع پاريس، بدون دستيابي به توافق پايان يافت. پس از اين دور بود که تهران و 1+5 روز سوم آذر به توافق موقت 6 ماهه دست يافتند.
وزير خارجه فرانسه در ادامه مصاحبه در پاسخ به اين سوال که «شما توافق را محکم‌تر کرديد؟»، گفت: «بايد بگويم که توافقي که در انتها به دست آمد، بهتر از آنچيزي بود که در ابتدا داشتيم. اين را هم بايد اضافه کنم که تا الان اختلافاتي که با روسيه بر سر اوکراين داشته‌ايم، تأثيري بر مذاکرات (با ايران)، نداشته است.»
وي در پاسخ به سوالي در مورد «جمله‌اي که بگويد ايران حق غني‌سازي دارد»، هم گفت: «ما اين جمله‌بندي را در مرحله اول نپذيرفته‌ايم. مي‌تواند ميزاني از غني‌سازي وجود داشته باشد، مشروط بر اينکه محدود بوده و براي مقاصد نظامي استفاده نشود.»
فابيوس در مورد احتمال دستيابي به توافق جامع تا روز 29 تير (20 جولاي) هم گفت: «اين زمان مي‌تواند براي 6 ماه ديگر به تعويق بيافتد. مشخص است که اگر بتوانيم به توافقي برسيم، فوق‌العاده است.»
