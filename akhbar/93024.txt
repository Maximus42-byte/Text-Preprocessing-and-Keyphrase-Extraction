دانایی‌فر در گفت‌وگو با ایسنا خبر داد:  سفر هوشیار زیباری به ایران برای امضای توافق‌نامه اجرای پیمان الجزایر 
سفیر ایران در بغداد از سفر وزیر خارجه عراق به ایران برای امضای قرارداد اجرای معاهده 1975 الجزایر خبر داد.

حسن دانایی‌فر در گفت‌وگو با خبرنگار سیاسی خارجی خبرگزاری دانشجویان ایران (ایسنا)، در پاسخ به این‌که گفته شده است هوشیار زیباری به زودی برای امضای قرارداد همکاری‌ بین ایران و عراق موسوم به قراداد 1975 الجزایر به تهران می‌آید، گفت: امیدواریم این سفر به‌زودی انجام شود.

حدود 2 سال و نیم پیش ایران و عراق در رابطه با تعیین مرزهای آبی و خشکی میان دو کشور پروژه‌ای را تعریف کردند و در آخرین گام این پروژه در اسفندماه 1392 دو طرف تفاهم کردند کمیته CBC که در آن اقداماتی از جمله پاکسازی اروندرود مورد توجه است، تشکیل شود.

تاکنون بخش‌های مختلف این پروژه ذیل قرارداد 1975 از جمله مربوط به پاسگاه‌های مرزی، نقطه گذاری‌های مرزی در خشکی و... انجام شده است و این امیدواری وجود دارد که به‌زودی شاهد خارج کردن کشتی‌هایی که در زمان جنگ تحمیلی در اروندرود غرق شده‌اند بوده یا بخش‌هایی از این رودخانه لایروبی شود.

محمد جواد ظریف، وزیر امور خارجه کشورمان در اسفندماه سال گذشته در حالی که میزب����ن همتای عراقی خود در تهران بود اظهار کرد: درباره اجرای موافقت‌نامه 1975 در زمینه اروندرود با عراق به تفاهم رسیدیم و به‌زودی این توافق‌نامه پس از طی مراحل قانونی در عراق به امضای دو وزیر خواهد رسید.

بنا به گفته وزیر خارجه کشورمان قرار شده است هوشیار زیباری بعد از طی مراحل قانونی در کشورش برای امضای قرارداد اجرای موافقت‌نامه 1975 به‌زودی به ایران بیاید.

سفیر ایران در عراق با تاکید بر این‌که مذاکرات و کارهای کارشناسی درباره اجرای قرارداد 1975 نهایی و مورد تفاهم قرار گرفته است به خبرنگار ایسنا گفت: ما منتظر اعلام زمان سفر آقای زیباری به ایران هستیم و امیدواریم این سفر به‌زودی انجام شود.

به گزارش ایسنا، معاهده ۱۹۷۵ الجزایر قراردادی میان کشورهای ایران و عراق است که خط مرزی ایران و عراق در آب‌های اروندرود و مناطق خشکی را تعیین کرده است.

این قرارداد به دلیل انتشار اعلامیه مشترک دو کشور در ۱۵ اسفند ۱۳۵۳ (۶ مارس ۱۹۷۵) در الجزیره که پیش‌زمینه امضای پیمان‌نامه شد و میانجی‌گری مقامات الجزایر در تمام مراحل، به "معاهده الجزایر" معروف شده‌ است، هرچند محل امضای تمام پیمان‌ها و پیوست‌ها و موافقت‌نامه‌های مرتبط در بغداد بوده‌ است. 
