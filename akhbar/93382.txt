فرانسه و عربستان یک قرارداد نظامی را نهایی می کنند
کاخ الیزه با انتشار بیانیه ای اعلام کرد که به مناسبت ملاقات رییس جمهوری فرانسه با ولیعهد عربستان در پاریس، دو کشور سرگرم نهایی کردن قرارداد تحویل سه میلیارد دلار سلاح های فرانسوی به ارتش لبنان هستند. دولت عربستان پذیرفته که مبالغ این سلاح ها را به فرانسه بپردازد.
رییس جمهوری فرانسه، فرانسوا اولاند، در ضیافت شامی که دیشب به مناسبت استقبال از سلمان بن عبدالعزیز، ولیعهد عربستان، در کاخ الیزه ترتیب داد تأکید کرد که لبنان نیازمند امنیت است و به همین دلیل دو دولت عربستان و فرانسه تصمیم گرفته اند که در این زمینه به یاری لبنان بشتابند مشروط به اینکه این کشور نیز در جهت تقویت امنیت خود بکوشد.
رییس جمهوری فرانسه در عین حال از کیفیت خوب همکاری های نظامی فرانسه و عربستان ابراز خشنودی کرد و افزود که ارتش های دو کشور از مدت زمان طولانی اقدامات عملی در جهت تأمین امنیت عربستان و همچنین امنیت منطقه انجام داده اند.
رییس جمهوری فرانسه در ادامه تأکید کرد که اولویت مشترک دو کشور صلح و امنیت در خاورمیانه به ویژه در دوره ای است که یک گروه تروریستی مدعی است که به یک دولت تبدیل شده است.
قرار است فردا ولیعهد عربستان با وزرای امور خارجه و دفاع فرانسه، لوران فابیوس و ژان-ایو لودیریان، دیدار و گفتگو کند.
سفر ولیعهد عربستان به فرانسه همچنین به توسعۀ مبادلات اقتصادی دو کشور نیز کمک کرد. کاخ الیزه با انتشار بیانیه ای تصریح کرده است که مبادلات تجاری دو کشور طی پنج سال گذشته دو برابر افزایش یافته به طوری که عربستان در حال حاضر دومین شریک تجاری فرانسه در خاورمیانه به شمار می رود. به گفتۀ این بیانیه قراردادهای اقتصادی فرانسه و عربستان در سال 2013 به سه میلیارد و هفتصد میلیون یورو بالغ شده است. همین منبع افزوده است که دو کشور در تلاشند که همکاری های اقتصادی شان را در سال جاری میلادی به ویژه در عرصۀ حمل و نقل گسترش دهند.
