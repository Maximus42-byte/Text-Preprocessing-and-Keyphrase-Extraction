مذاکرات هسته‌ای و تحولات منطقه محور گفتگوهای ظریف و مقامات لوکزامبوگ
خبرگزاری تسنیم: وزیر امور خارجه کشورمان در لوکزامبورگ با نخست‌وزیر و رئیس‌مجلس این کشور دیدار کرده و درباره مذاکرات هسته‌ای ایران و شش قدرت هسته‌ای و نیز تحولات منطقه بالاخص بحران عراق و سوریه به گفتگو نشستند.
printنسخه قابل چاپ
به گزارش حوزه سیاست خارجی خبرگزاری تسنیم؛ محمدجواد ظریف وزیر امور خارجه کشورمان شب گذشته قبل از ترک لوکزامبورگ با رئیس مجلس و نخست‌وزیر این کشور دیدار کرد که طی آن روند روابط دوجانبه‌، تحولات منطقه ای، زمینه‌ها و فرصت های همکاری، فعال سازی دیپلماسی پارلمانی و ترسیم چشم انداز همکاریهای آینده مورد گفتگو و تبادل نظر قرار گرفت.
ظریف در دیدار با اگزاویه بتل، نخست وزیر لوکزامبورگ، قدمت روابط دوجانبه را سرمایه خوبی برای استفاده از فرصت های پیش رو خواند.
وزیر امور خارجه کشورمان در این دیدار ساختار سیاسی و روند تحولات و پیشرفت های سیاسی، اقتصادی و اجتماعی ایران را تشریح و برگزاری انتخابات مختلف در دوره های متعدد و مشارکت بالای مردمی را در منطقه بی نظیر توصیف کرد.
دکتر محمدجواد ظریف با تشریح دیدگاه‌های ایران نسبت به رسیدن به توافق جامع در مذاکرات هسته ای اظهار داشت: از نظر ما مسئله هسته ای قابل حل است و جمهوری اسلامی ایران برای حل این موضوع اراده جدی دارد.
وزیر امور خارجه مبارزه با افراطی گری و تروریسم را از موضوعات مورد توجه ایران خواند و با اشاره به طرح ریاست جمهوری اسلامی ایران در مجمع عمومی سازمان ملل و قطعنامه مبتنی بر آن  همکاری و تلاش کشورها برای حل این معضل را ضروری دانست و گفت: تروریسم و افراطی گری محدود به عراق و سوریه نیست و خارج از منطقه را نیز تهدید می کند.
نخست وزیر لوکزامبورگ در این دیدار تصریح کرد: ایران نقش مهمی در منطقه دارد و اکنون با روند مذاکرات هسته ای امیدواری نسبت به تعامل و گفتگو و همکاری های موثر افزایش یافته است.
ایشان با اشاره به برنامه ریزی برای برگزاری اجلاس تجار و بخش خصوصی در آذرماه آینده از سوی کشورش این رویداد را فرصت خوبی برای رونق بخشیدن به همکاریهای فیمابین دانست.
دکتر ظریف همچنین در دیدار با آقای مارس دی بارتولو مئو رئیس مجلس لوکزامبورگ راهبرد دولت جمهوری اسلامی ایران در روابط خارجی و همچنین جایگاه و نقش مجلس شورای اسلامی در پیشبرد اهداف کشور را تشریح کرد.
ایشان دیپلماسی پارلمانی را برای تنظیم روابط همه جانبه بسیار موثر ارزیابی کرد. وزیر خارجه برگزاری انتخابات با مشارکت بالای مردم راهبرد گفتگو بر مبنای تکریم ملت ایران و احترام متقابل را عناصر اصلی در تحلیل شرایط کنونی ایران توصیف کرد.
دکتر ظریف همچنین برنامه های دولت جمهوری اسلامی ایران در ارتقاء حقوق شهروندی و دیدگاه ایران نسبت به مسائل حقوق بشری را تشریح و خاطرنشان کرد: "اصل احترام و پایبندی به ارزش ها و فرهنگ و رسوم و ویژگی های درونی جوامع باید در تعامل و گفتگوهای حقوق بشری بعنوان یک مبنا مورد توجه قرار گیرد."
وزیر امور خارجه در این دیدار تحولات منطقه ای از جمله ابعاد فعالیت گروههای تروریستی و افراطی در عراق و سوریه را تشریح کرد.
رئیس مجلس لوکزامبورگ در این دیدار همچنین بازتاب سفر وزیر خارجه لوکزامبورگ به تهران را مثبت ارزیابی و خاطرنشان ساخت امروز گفتگو و تعامل تنها راه پیش روی کشورها برای حل مسائل است.
وی با استقبال از انجام مذاکرات هسته ای بین ایران و 1+5 اضافه کرد: "این مذاکرات فضای مثبتی را در سطح جامعه بین المللی ایجاد کرد."
ایشان با استقبال از ارتباطات میان مجالس دو کشور ابراز امیدواری کرد: "دیپلماسی پارلمانی بین دو کشور وارد مراحل نوینی شود."
