ایران و روسیه قرارداد - نفت در برابر نیروگاه - امضا می‌کنند؟
تأکید معاون آژانس بر عدم انحراف برنامه هسته ای ایران و سخنان نماینده ایران در آژانس درباره روند همکاری های هسته ای میان دو طرف، مذاکره برای امضای قرارداد نفتی میان تهران و مسکو، سفر وزیر انرژی روسیه به ایران و اظهارات مذاکره کننده ارشد هسته ای ایران درباره تحریم های آمریکا، از جمله مهمترین مطالب امروز مطبوعات جهان درباره ایران است. 
به گزارش «تابناک»، موضوع روند همکاری های ایران و آژانس بین المللی انرژی اتمی، امروز نیز بخشی از مطالب مربوط به ایران را در میان مطبوعات جهان به خود اختصاص داده است. در این زمینه، خبرگزاری «ترند» اظهارات یکی از مقامات ارشد آژانس را بازتاب داده که گفته هیچ انحرافی در برنامه هسته ای ایران مشاهده نمی شود. به نوشته این خبرگزاری، ترو وارجورانتا، معاون مدیرکل آژانس در امور پادمان ها، در جریان جلسه فنی آژانس در وین تأکید کرده که انحرافی در برنامه هسته ای ایران رخ نداده است. وی با اشاره به دیدار اخیر مدیرکل آژانس با مقامات ایرانی، گفته به زودی دیدار فنی دیگری نیز در این زمینه انجام خواهد شد. 
از سوی دیگر، ایران نیز ضمن واکنش به برخی فضاسازی های اخیر مبنی بر به بن بست رسیدن روند همکاری ها با آژانس، بر صحت نداشتن چنین امری تأکید کرده است. خبرگزاری «رویترز» با اشاره به سخنان نماینده ایران در آژانس می نویسد به گفته وی، ایران همچنان به تلاش خود برای رفع نگرانی های آژانس درباره برنامه هسته ای خود ادامه می دهد. رضا نجفی ضمن بیان این موضوع، گفته مقامات دو طرف به زودی و شاید تا پایان ماه سپتامبر بار دیگر با یکدیگر دیدار می کنند. وی با اشاره به برخی فضاسازی های شکل گرفته نیز گفته هیچ بن بستی در روند همکاری ها به وجود نیامده و ایران اطمینان داد که می تواند گام های اعتمادساز مورد توافق با آژآنس را با موفقیت اعمال نماید.
اما تصمیم روسیه و ایران برای تشدید همکاری ها در حوزه اقتصادی، از جمله دیگر موضوعاتی است که امروز مورد توجه شماری از مطبوعات و رسانه ها قرار گرفته است. سایت شبکه خبری «راشا تودی» می نویسد مسکو و تهران در حال مذاکره بر روی طرح هایی هستند که بر اساس آن، شرکت روس در ازای تحویل نفت از سوی ایران به روسیه، نسبت به ساخت نیروگاه در ایران اقدام خواهند کرد. منابع نزدیک به این مذاکرات، حجم دقیق نفتی که قرار است از سوی ایران به روسیه تحویل داده شود را مشخص نکرده اند، اما تخمین زده می شود که مرحله نخست این قرارداد، ارزشی بالغ بر پنج میلیارد دلار داشته باشد. 
خبرگزاری «آسوشیتدپرس» نیز مطلبی را در همین موضوع منتشر کرده و از سفر مقامات روس به ایران به منظور ارتقای روند همکاری های اقتصادی خبر داده است. این خبرگزاری می نویسد بیژن نامدار زنگنه، وزیر نفت ایران و الکساندر نوواک، وزیر انرژی روسیه، روز گذشته در جلسه فعالان اقتصادی در تهران حضور پیدا کرده و از آن ها خواسته اند تا در راستای افزایش تجارت میان دو کشور به فعالیت بپردازند. زنگنه در این زمینه از عزم دو طرف برای افزایش سطح روابط به بیش از 10 برابر سطح کنونی سخن گفته است. نوواک نیز در این جلسه از آمادگی روسیه برای انجام همکاری های صنعتی با ایران خبر داده است. 
در نهایت، در مطلبی درباره مذاکرات هسته ای ایران و گروه 1+5، روزنامه «گالف نیوز» اظهارات معاون وزیر خارجه ایران را بازتاب داده که گفته ایران وضع تحریم های جدید علیه خود را تحمل نخواهد کرد. این روزنامه به نقل از عراقچی می نویسد: «در مذاکرات دوجانبه خود با مقامات آمریکایی، ما به صراحت اعلام کردیم که دیگر این گونه اقدامات را تحمل نمی کنیم». عراقچی تأکید کرده که این گونه تحریم ها، بر خلاف روح حسن نیتی است که باید بر مذاکرات هسته ای حاکم باشد. 
