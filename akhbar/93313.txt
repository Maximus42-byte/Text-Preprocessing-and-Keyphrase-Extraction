فروش جنگنده های آمریکایی به ارزش ۲۹٫۴ میلیارد دلار به عربستان سعودی هواپیمای جنگنده نظامی
هراز نیوز:آمریکا در ادامه حمایت های همه جانبه و خاص خود از دو رژیم صهیونیستی و سعودی اعلام کرد که جنگنده هایی را به ارزش ۲۹٫۴ میلیارد دلار براساس یک قرارداد نظامی به عربستان سعودی می فروشد.
به گزارش  العالم به نقل از منابع خبری، کاخ سفید  در حالی این خبر را منتشر کرد که رزمایش بزرگ نیروی دریایی ارتش جمهوری اسلامی ایران با نام ” ولایت ۹۰″ در آب های سرزمینی ایران و آب های آزاد با موفقیت در حال برگزاری است.
کاخ سفید اعلام کرد که این قرارداد نظامی شامل ۸۴ جنگنده جدید اف ۱۵ ساخت کارخانه بوئینگ با سیستم رادار پیشرفته ، سیستم های جنگ الکترونیک ، تقویت و نوسازی ۷۰ جنگنده موجود در عربستان و علاوه بر اینها تامین مهمات جنگی، قطعات یدکی جنگنده ها ، آموزش، نگهداری و تدارکات لازم است.
سخنگوی کاخ سفید گفت که قرارداد تسلیحاتی با عربستان سالانه ۳٫۴ میلیارد دلار به اقتصاد آمریکا کمک می کند و موجب تقویت صادرات و افزایش فرصت های شغلی می شود.
این در حالی است که ” باراک اوباما ” خود را برای تبلیغات انتخاباتی ریاست جمهوری ماه نوامبر سال ۲۰۱۲ آماده می کند و پیش بینی می شود مساله اقتصاد و افزایش فرصت های شغلی محور رقابت در تبلیغات این انتخابات باشد.
یک سال پیش دولت اوباما موافقت کنگره آمریکا با فروش تجهیزات نظامی به ارزش بیش از ۶۰ میلیارد دلار به عربستان طی ۱۰ تا ۱۵ سال را بدست آورد و از جمله این تجهیزات، جنگنده های اف ۱۵ بود.
” اندرو شابیرو ” یک مسوول در وزارت امور خارجه آمریکا تاکید کرد که هدف این قرارداد تقویت و افزایش توان نظامی عربستان سعودی است.
این قرارداد در پایان سال ۲۰۱۰ در کنگره آمریکا مطرح شد و اعتراضی به آن صورت نگرفت.
” جاش ارنست ” معاون سخنگوی اوباما گفت که این قرارداد روابط مستحکم و قدیمی میان آمریکا و عربستان را تحکیم می بخشد و بیانگر پایبندی آمریکا به تعهداتش برای افزایش توان نظامی عربستان است.
