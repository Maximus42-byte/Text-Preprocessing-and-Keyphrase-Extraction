مردم بحرین بار دیگر علیه رژیم آل خلیفه تظاهرات کردند
 درپی خودداری آل خلیفه از تحویل جسد یک معترض، مردم در بحرین بار دیگر تظاهرات ضد رژیم برپا کردند.

در پی حمله نیروهای امنیتی به معترضان، درگیری‌هایی در روستای عکر و جد حفص  روی دادند.

تظاهرات کنندگان با پرتاب کوکتل مولوتوف به این حملات پاسخ دادند.

خودداری رژیم آل خلیفه از تحویل جسد عبدالعزیز العبار که ۱۱ روز پیش درگذشت، خشم معترضان را به همراه داشت. این جوان ۲۷ ساله بحرینی که ۵۵ روز در کما بود، به علت شدت جراحات درگذشت. وی در جریان سرکوب اعتراضاتی که در اواخر فوریه در سار، منطقه‌ای مسکونی در رب منامه برگزار شد، زخمی شد.

به گزارش مرکز حقوق بشر بحرین، نیروهای امنیتی برای متفرق کردن معترضان به شلیک گاز اشک آور و گلوله ساچمه‌ای متوسل شدند. به گزارش نهادهای حقوق بشر این قربانی از فاصله نزدیک هدف قرار گرفته بود.

هزاران معترض از اواسط فوریه‌ی ۲۰۱۱ تظاهرات متعددی در خیابان‌های بحرین برگزار کرده و خواستار کناره‌گیری خاندان سلطنتی آل خلیفه از قدرت شده‌اند.

نیروهای عربستان سعودی و امارات متحده‌ی عربی ۱۴ مارس ۲۰۱۱ به منظور کمک به دولت بحرین جهت سرکوب این اعتراضات صلح‌آمیز به این کشور وارد شدند.

ده‌ها بحرینی از زمان آغاز خیزش در این کشور کشته و صدها تن نیز بدست نیروهای رژیم زخمی و زندانی شده‌اند.
