در کمپ مخمور صورت گرفت؛ دیدار بارزانی با فرماندهان پ.ک.ک
مسعود بارزانی با فرماندهان پ.ک.ک در کمپ مخمور دیدار و همکاری نیروهای این حزب در دفاع از مناطق کُردنشین عراق در برابر حملات داعش را ستود.
به گزارش خبرگزاری کردپرس به نقل از سایت فرات نیوز، ارگان رسانه ای پ.ک.ک، مسعود بارزانی رئیس اقلیم کردستان عراق چهارشنبه (22 مرداد/ 13 آگوست) از کمپ مخمور در 50 کیلومتری اربیل و مناطق استقرار نیروهای پ.ک.ک در محورهای جنگ با داعش بازدید کرد.
براساس این خبر: فرمانده کل نیروهای اقلیم کردستان در بازدید از کمپ مخمور با فرماندهان پ.ک.ک دیدار کرده و مقابله آنان با داعش برای دفاع از خاک کردستان را ستود.
بارزانی همچنین از مواضع نیروهای پ.ک.ک در کوه قَرَچو نیز دیدار کرد.
گفتنی است که‌ برای نخستین بار است تصاویری از دیدار بارزانی با فرماندهان پ.ک.ک منتشر می شود.
بازدید رئیس اقلیم کردستان از مناطق استقرار نیروهای پ.ک.ک و دیدار با فرماندهان این حزب در کمپ مخمور در چارچوب دیدار وی از سنگرهای نیروهای پیشمرگ در سه‌ محور مخمور، گویر و خازر صورت گرت.
شایان ذکر است که پس از حمله داعش به مناطق کُردنشین عراق و اشغال شنگال و زومار، شاخه نظامی پ.ک.ک موسوم به نیروهای مدافع خلق (HPG) و شاخه نظامی حزب اتحاد دموکراتیک کُردهای سوریه موسوم به واحدهای دفاع از خلق (YPG) به کمک نیروهای پیشمرگ اقلیم کردستان عراق رفته و در مناطقی همچون مخمور و ربیعه با داعشی ها درگیر شدند و گروهی از آنها نیز به کرکوک و کوهستان شنگال رفتند.
دمهات عگید، سخنگوی روابط خارجی پ.ک.ک در مصاحبه با خبرگزاری کردپرس درباره‌ حضور نیروهای این حزب در مناطق کردنشین عراق گفت: نیروهای ما و واحدهای دفاع از خلق بدون آن که از کسی اجازه بگیرند به شنگال رفته اند تا از آن جا محافظت کنند، برای خروج نیز از کسی اجازه نخواهیم گرفت. تا زمانی که نیاز به دفاع وجود داشته باشد در آن جا خواهیم ماند و هم اکنون موضوعی به نام خروج از شنگال در برنامه ی ما نیست
