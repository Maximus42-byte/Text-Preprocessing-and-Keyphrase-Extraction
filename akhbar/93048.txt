تهدید هسته‌ای کره شمالی در واکنش به همسایه جنوبی خود تصویر آرشیوی از مانور نظامی در کره شمالی
تنش‌ها در شبه‌جزیره کره با جدیدترین تهدید هسته‌ای کره شمالی در واکنش به اقدامات همسایه جنوبی‌ خود بالا گرفته است.
خبرگزاری رسمی کره شمالی (KCNA) روز شنبه (۲۰ اردی‌بهشت) با استناد به روزنامه «رودونگ سینمون» وابسته به حزب حاکم گزارش کرد پیونگ‌یانگ «موضع قاطع خود را برای انجام اقدامات متقابل از جمله آزمایش هسته‌ای به منظور محافظت از حاکمیت و مقام کشور مشخص کرده است.»
این گزارش تنها دو روز پس از آن منتشر شد که کیم کوان جین، وزیر دفاع کره جنوبی گفت کره شمالی مراحل پایانی انجام چهارمین آزمایش هسته‌ای خود را می‌گذراند.
وی همچنین تصریح کرد نیروهای کره جنوبی و امریکا به منظور آمادگی مقابله با احتمالات فعالیت‌های نظارتی خود در منطقه را افزایش خواهند داد.
سئول هشدار داده است که پیونگ یانگ در صورت انجام آزمایش هسته‌ای با عواقب جدی رو به رو خواهد شد.
کره شمالی در سال‌های ۲۰۰۶، ۲۰۰۹ و ۲۰۱۳ در نیروگاه «پونگیه-ری» سه آزمایش هسته‌ای انجام داد.
تنش‌ها بین دو کره در ماههای اخیر و به دنبال آزمایش موشکی پیونگ‌یانگ در ماه مارس تشدید شده است.
کره شمالی در واکنش به رزمایش‌های مشترک سئول و واشنگتن دو موشک کوتاه برد شلیک کرد.
رزمایش نظامی سال گذشته تنش‌هایی را در پی داشت؛ پیونگ یانگ تهدید کرد یک حمله هسته‌ای پیشگیرانه انجام خواهد داد و بمب‌افکن‌های امریکایی نیز بر فراز شبه جزیره کره به پرواز درآمدند.
مقامات ارشد کره شمالی اغلب واشنگتن را به توطئه با هم‌پیمانان منطقه‌ایش برای براندازی حکومت پیونگ‌یانگ متهم می‌کنند.
