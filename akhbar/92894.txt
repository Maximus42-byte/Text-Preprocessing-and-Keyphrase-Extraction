کشف 230 تن مواد مخدر در کشور از ابتدای سال
رییس پلیس مبارزه با مواد مخدر نیروی انتظامی جمهوری اسلامی اعلام کرد، از ابتدای سال تا کنون 230 تن انواع مواد مخدر کشف شد که این میزان نسبت به سنوات گذشته افزایشی نداشته و چند درصد در این زمینه شاهد کاهش بوده ایم.
سردار «علی مویدی» در گفت و گو با ایرنا افزود: نگاه ما به مواد مخدر با برخوردهایی که صورت می گیرد این است که باید سالانه کاهش یابد اگر افزایش یابد علایم خوبی را نشان نمی دهد.
وی ادامه داد: به رغم اینکه امسال در مرز، حاشیه مرز و مسیرهای مواصلاتی از نظر نیروی انسانی، برنامه و اقدامات قابل توجه بوده اما چند درصدی نسبت به سال گذشته شاهد کاهش هستیم که شاید متاثر از آن باشد که برخی از عناصر اصلی که در این رابطه دستگیر کردیم در کاهش مواد مخدر تاثیر گذار بوده است.
مویدی اضافه کرد: بیشتر انواع مواد کشف شده شامل تریاک، حشیش و مقدار کمی هروئین و مرفین است.  
