جزئیات دیدار بارزانی و رئیس جدید مجلس عراق
رئیس اقلیم کردستان در دیدار با رئیس جدید مجلس عراق ضمن گفتگو پیرامون تحولات کنونی عراق و مسئله‌ پست نخست وزیری و ریاست جمهوری عراق ،خواستار تغییر موضع بغداد نسبت به اقلیم در دولت جدید عراق شد.
به گزارش خبرگزاری کردپرس به نقل از  سایت ریاست اقلیم کردستان، مسعود بارزانی رئیس اقلیم کردستان دیروز (شنبه‌) در اربیل با سلیم جبوری، رئیس جدید مجلس عراق دیدار کرد
بحران کنونی عراق و نهایی کردن نامزد جریانات برای پست های ریاست جمهوری و نخست وزیری محور گفتگوهای میان بارزانی و جبوری بود.
بر اساس این خبر: جبوری ضمن ابراز خوشحالی از دیدار با بارزانی از اقدامات دولت اقلیم کردستان در پناه دادن و اسکان آوارگان استان موصل، صلاح الدین و دیاله تشکر کرد.
رئیس جدید مجلس نمایندگان عراق در خصوص نخست وزیر آینده‌ عراق گفت: لازم است در تعیین شخصی برای پست مذکور و پایان دادن به اختلافات تمامی احزاب و جریان های سیاسی همکاری داشته باشند.
وی تاکید کرد: در دولت جدید عراق هیچ حزب و جریانی به حاشیه رانده نمی شود.
در این دیدار مسعود بارزانی تاکید کرد که برای پایان دادن به اختلافات بغداد با اربیل باید موضع دولت عراق نسبت به اقلیم تغییر یابد.
وی افزود: تغییر افراد و مناصب حکومتی به‌ تنهایی در تغییر  سیاست ها تاثیری ندارد، بلکه می بایست تفکر و موضع مقامات نسبت به مسائل تغییر یابد.
بارزانی در بخش دیگری از سخنان خود اسکان آوارگان عراقی در اقلیم را وظیفه ای انسان دوستانه عنوان کرد و افزود: برای فراهم کردن امکانات بهتر لازم است سازمان ملل و خود دولت عراق در این رابطه با دولت اقلیم همکاری داشته باشند.
رئیس اقلیم کردستان درخصوص کرکوک و مناطق مورد مناقشه که‌ اکنون تحت کنترل نیروهای پیشمرگ کرد می باشد به سلیم جبوری گفت: اولویت اقلیم محافظت و ایجاد امنیت برای ساکنان منطقه می باشد و نیروهای پیشمرگ اقلیم کردستان محافظت از منطقه را وظیفه خود می داند.
