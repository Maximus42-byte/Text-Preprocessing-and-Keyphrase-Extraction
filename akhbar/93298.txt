هنیه: ایجاد آتش بس مشروط بر رفع حصر غزه است
اسماعیل هنیه، رهبر جنبش مقاومت فلسطینی حماس، می‌گوید تنها در صورت رفع کامل حصر هفت‌ساله نوار غزه می‌توان به آتش بس دائم با اسرائیل دست یافت.
هنیه روز چهارشنبه (۲۲ مرداد) به شبکه تلویزیونی الاقصی گفت: «دستیابی به آتش بس دائم تنها از طریق رفع حصر غزه ممکن است.»
رهبر حماس همچنین حمایت خود از مذاکره کنندگان فلسطینی حاضر در مذاکرات غیر مستقیم با مقامات اسرائیلی در قاهره که برای دست یافتن به توافق آتش بس تلاش می‌کنند را ابراز داشت.
هنیه خاطر نشان کرد: «من کاملا اطمینان دارم که هیئت ما در قاهره به باج گیری تن نخواهد داد.»
اظهارات وی ساعتی پس از حمله هوایی اسرائیل به خانه وی مطرح شد. بنا به گفته شاهدان عینی این حادثه تلفاتی در بر نداشت اما خانه را تخریب کرد.
جنگنده‌های اسرائیلی از هشتم ژوئیه حملات هوایی بی‌وقفه‌ای علیه غزه به اجرا درآورده‌اند.
به رغم فشارهای جامعه بین الملل علیه رژیم تل آویو به منظور پایان دادن به تجاوز نظامی، حدود ۱۹۶۰ فلسطینی که اکثر آنها غیرنظامی هستند جان خود را از دست داده و دست کم ۱۰ هزار و ۱۰۰ نفر نیز مجروح شده‌اند.
صندوق حمایت از کودکان سازمان ملل (UNICEF) اعلام کرد حدود ۴۰۰ هزار کودک فلسطینی به علت آثار «غم‌انگیز و فاجعه‌بار» جنگ به کمک‌های روانی نیاز مبرم دارند.
