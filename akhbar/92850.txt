 وضعیت پایگاه‌های نظامی آمریکا در منطقه و جهان
بس از آنکه لیندسی گراهام، از سناتورهای ارشد جمهوریخواه، در مصاحبه با تلویزیون ان بی سی آمریکا گفت که از دولت اوباما خواسته است تا پایگاه های دائمی در افغانستان ایجاد کند. نگرانیها در مورد افزایش پایگاههای نظامی امریکا در منطقه افزایش یافته است گرفت. 
گراهام در مصاحبه با ان بی سی گفت: «ایجاد پایگاه دائمی در افغانستان برای منطقه نیز مفید خواهد بود، همانگونه که آمریکا پایگاه هایی در دیگر مناطق جهان دارد، ایجاد چند پایگاه در افغانستان می تواند ارتش این کشور را در مقابل طالبان بیمه کند، همچنین می تواند پیامی برای پاکستان باشد مبنی بر اینکه طالبان دیگر نخواهند توانست به افغانستان باز گردند و این پیام رفتار پاکستان را عوض خواهد کرد.» 
وحید عمر، سخنگوی رئیس جمهور افغانستان در واکنش به این درخواست گفت: «با آنکه افغانستان به حمایت درازمدت نظامی آمریکا نیاز دارد اما تاکنون بحث ایجاد پایگاه های دائمی آمریکا در افغانستان مطرح نبوده است.» 
حامد کرزی نیز روز گذشته در این خصوص اظهار کرد که هر گونه تصمیم گیری در این مورد، بر اساس منافع ملی افغانستان صورت خواهد گرفت. وی که در بازگشت از اجلاس امنیتی مونیخ، در کابل با خبرنگاران صحبت می کرد گفت که افغانستان و آمریکا در مورد "ایجاد یک قرارداد استراتژیک" با هم در گفتگو هستند.
بحث ایجاد پایگاه نظامی آمریکا در افغانستان درحالی مطرح می شود که این کشور تلاش دارد بر اساس استراتژی اوباما، در نیمه دوم سال ٢٠١١ خروج نیروهایش را از افغانستان آغاز کند. بریتانیا نیز اعلام کرده است که بعد از سال ٢٠١٥ دیگر نیرویی در افغانستان نخواهد داشت.
 
انتشار این خبر در حالی صورت می گیرد که طالبان هر گونه گفتگو با دولت افغانستان را مشروط به خروج نیروهای خارجی از این کشور دانسته اند. 
تلاش آمریکایی ها برای تاسیس یک پایگاه دائم نظامی در حالی صورت می گیرد که این کشور پایگاههای نظامی دیگری در کشورهای خلیج فارس، عراق، ترکیه و آسیای میانه در اختیار دارد.
 
همچنین طبق برخی گزارشات، مقامات نظامی آمریکایی مایل‌اند با گسترش همکاریهای نظامی خود با آذربایجان و گرجستان پایگاه‌هایی نیز در این کشورها احداث نمایند. 
وضعیت پایگاه‌های نظامی آمریکا در جهان
برابر این گزارش «مرکز پژوهشهای بین المللی کندی»، آمریکا در حال حاضر 700 تا 800 پایگاه زمینی، دریایی، هوایی و جاسوسی در خارج از آمریکا دارد. بطور مشخص 737 پایگاه در 130 کشور خارجی قرار دارند که تعدادی از آنها اردوگاه های موقت هستند. تعداد مراکز و پادگانهای ارتش آمریکا در خاک آن کشور نیز به 6000 مورد می رسد.
هم اکنون تعداد یک میلیون و ‪۱۴۰هزار نظامی آمریکایی در این پایگاهها مستقر هستند. از این تعداد ۴۰۰هزارنفر سرباز نیروی زمینی،‪ ۳۱۰هزار نفر نیروی دریایی، ۱۳۰هزار نفر تفنگدار دریایی و ‪۳۰۰هزار نفر جزء نیروی هوایی هستندکه در این پایگاهها فعالیت دارند.
تعداد ۱۲۰هزارنظامی آمریکایی در کشورهای اروپایی، ۲۰۰هزار در خاورمیانه، ‪۹۰هزارنفر سرباز در خاور دور و بقیه در سایر کشورهای جهان و بخصوص در آفریقا مستقر هستند.
 
تعداد 325 هزار نظامی آمریکا هم اکنون در خارج از آمریکا بسر می برند. همچنین بودجه سال جاری امریکا چیزی در حدود 700میلیارد دلار پیش بینی شده که برابر است با ۴۵ درصد کل بودجه‌های نظامی سراسر جهان. 
بدون استفاده از پایگاه‌های نظامی آمریکایی مستقر در ترکیه، آلمان، دیه‌گو گارسیا (اقیانوس هند) و برخی از کشورهای خلیج فارس، حمله به افغانستان و عراق در سالهای 2001 و 2003 به سادگی صورت نمی‌گرفت. 
پایگاههای نظامی آمریکا در خلیج فارس:
آمریکا در عراق، کویت، امارات، عمان، قطر و بحرین دارای پایگاه نظامی است.
«كمپ بوهرينگ» در شمال شهر كويت و اردوگاه نظامي «عارف جان» در نزدیکی بندر «الشویخ» به عنوان پایگاه‌های تدارکاتی نیروهای نظامی آمریکا در عراق، به شمار می‌روند و موقعیت نیروهای آمریکا در این کشور بر تحولات امنیتی منطقه تاثیر خاصی دارد.
علاوه بر این واشنگتن هم اكنون دو پايگاه دائمى هوایی در منطقه «العديد» قطر و «الظفره» در امارات، یک پایگاه دریایی در بحرین، پادگان«بلد» يا «اناكوندا» در 68 مايلي بغداد و يك پايگاه هوايي در جزيره ميره عمان نیز در اختيار دارد. در کنار پادگان نیروهای ویژه اش در عربستان سعودی و اردن.
پایگاههای نظامی امریکا در آسیای میانه:
آمریکا از حدود سال ۲۰۰۱ و در جریان اشغال نظامی افغانستان، دو پایگاه هوایی دوران شوروی را در ازبکستان و قرقیزستان از این دو کشور اجاره کرد تا از آنها برای «پشتیبانی» عملیات در افغانستان استفاده کند. آمریکا در نوامبر ۲۰۰۵ پایگاه هوایی ازبکستان را تخلیه کرد اما هم‌چنان پایگاه هوایی خود را در مناس، فرودگاه بین‌المللی پایتخت قرقیزستان، حفظ کرده، با این شرط که سه برابر اجاره سابق را به دولت محلی بپردازد.
به این پایگاهها باید پایگاه هوایی اینجرلیک (Incirlik) در جنوب ترکیه را نیز افزود که مختص یگان سی و نهم رزمی هوایی است.
برخی گمانه زنیها درباره پایگاههای نظامی در دست احداث:
آذربایجان:
در خردادماه سال جاری پس از سفر وزیر امور خارجه آمریکا به باکو و در آستانه سفر وزیر امورخارجه این کشور به جمهوری آذربایجان برخی خبرگزاریها و مطبوعات در باکو و روسیه، هدف از سفر رابرت گيتس وزير دفاع آمريكا به باكو را تلاش امریکا جهت نيل به توافق در مورد مسايل باقيمانده در ايجاد پايگاه نظامي در آذربايجان قلمداد نموده اند.
طرح مجدد موضوع استقرار احتمالی پایگاه نظامی امریکا در آذربایجان در شرایطی صورت می گیرد که این موضوع از حدود ده سال پیش و بعد از حادثه یازدهم سپتامبر مطرح بوده و برخی می گویند که هم اکنون نیز ایستگاههای راداری امریکا در شمال و جنوب آذربایجان مستقر شده است. اما دولت باکو می گوید این رادارها تحت فرماندهی نیروهای آذربایجان است.
گرجستان:
همچنین برخی گزارشات که پس از جنگ سال 2008 منتشر شد حکایت از آن دارد که دولت این کشور مایل است امریکاییها یک پایگاه نظامی نیروی زمینی و یک پایگاه دریایی در سواحل گرجستان احداث نمایند.
سودان:
بر اساس برخی گزارشها، کارشناسان پنتاگون از دو سال پیش درحال بررسی و پژوهش درباره نحوه بهره‌برداری از اراضی جنوب سودان و ایجاد پایگاههای نظامی، فرودگاهها و انبارهای اسلحه در جنوب سودان هستند.
پایگاهها و نیروهای نظامی امریکا در سراسر جهان (نقشه متعلق به سال 2002 است): 
رنگ سفید: 46 کشور که هیچ سرباز امریکایی در آن نیست. 
صورتی: 156 کشور که سربازان امریکایی در آنها حضور دارند. 
قرمز: 63 کشور که علاوه بر سرباز، امریکا در آنها پایگاه نظامی هم دارند. 
قرمز راه راه: 7 کشوری که از 11 سپتامبر 2001 سربازان و پایگاههای نظامی امریکا در آن استقرار یافتند (عراق را نیز باید به این تعداد افزود). 
