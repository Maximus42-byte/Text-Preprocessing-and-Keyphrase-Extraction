چین: آمریکا با نظامی گری منطقه را به آتش می کشد
 پکن - ایرنا - رسانه های چین همزمان با هشدار دولت این کشور به آمریکا برای به مخاطره نینداختن صلح و ثبات آسیا و اقیانوس آرام ، روند توسعه برنامه های نظامی واشنگتن و توافقنامه نظامی با فیلیپین را حرکت در جهت به آتش کشیدن منطقه توصیف کردند.

به گزارش ایرنا، توافقنامه نظامی آمریکا با فیلیپین که باعث می شود نظامیان آمریکایی آسان تر در نقاط مختلف این کشور دست به تحرکات نظامی بزنند برای چین اقدامی بسیار خطرناک عنوان شده است.

آمریکا و فیلیپین روز گذشته همزمان با سفر باراک اوباما به ����انیل توافقنامه 10 ساله ای امضا کردند که براساس آن نظامیان آمریکایی بیشتری اجازه می یابند در اوج اختلافات ارضی پکن - مانیل به صورت شناور در پایگاه های آمریکا در فیلیپین مستقر شوند.

چین گانگ سخنگوی وزارت خارجه چین روز سه شنبه در بیانیه ای تاکید کرد که آمریکا و فیلیپین با این کار در صدد ایجاد محدودیت برای چین هستند.

وی امضای این پیمان را همزمان با سفر باراک اوباما رییس جمهور آمریکا به مانیل ضد صلح و ثبات دانست.

از سوی دیگر اوباما امروز و در آخرین روز از سفر خود به آسیا ضمن اعلام حمایت از فیلیپین، به چین در برابر چالش های دریایی مانیل – پکن هشدار داد.

اوباما با اشاره به توافقنامه نظامی با فیلیپین به طور آشکار عنوان کرد: این توافقنامه به این معنی است که دو کشور خواستار اطمینان از دفاع در صورت هر نوع اقدام نظامی خارجی هستند.

رسانه های چین نیز امروز این اقدام آمریکا و فیلیپین را در جهت آتش کشیدن منطقه توصیف کرده و نوشتند: نظامی گری خطری فزاینده و تهدید بزرگی است.

روزنامه چاینا دیلی نوشت: با این کار از این پس حل و فصل اختلافات ارضی میان کشورهای این منطقه از راه دیپلماسی سخت تر خواهد شد.

آمریکا پیشتر اعلام کرده بود قصد دارد 60 درصد از نیروی دریایی خود را در آسیا و اقیانوس آرام مستقر کند و امضای این پیمان بخشی از این راهبرد است.

از سوی دیگر واشنگتن در اختلافات ارضی ژاپن و فیلیپین با چین مواضع ضد چینی می گیرد و از پکن می خواهد رایزنی را برای حل مساله دردستور کار قرار داده و از مرعوب کردن کشورهای همسایه پرهیز کند.

براساس این توافقنامه، یک پایگاه فرماندهی فیلیپین به تمامی نواحی که بطور مشترک با نیروهای آمریکایی مورد استفاده قرار می گیرد، نظارت خواهد کرد.

در این توافقنامه عددی قطعی برای ورود نیروهای آمریکایی به فیلیپین ذکر نشده است و آن را شناور در نظر گرفته اند. این توافقنامه به واشنگتن اجازه آرایش جنگنده ها و کشتی های خود را در مناطق فیلیپین می دهد.

تارنمای ˈچاینا ارگˈ نیز امضای این توافقنامه را تهدیدی برای روابط پکن - واشنگتن و همچنین چین و فیلیپین دانست.

جیا دو جیانگ محقق آکادمی علوم اجتماعی چین گفت که این کار آمریکا بازی با آتش است. آنها نظامی گری را ترویج می کنند. هر جایی که اوباما رفت تنها مساله نظامی گری و تقویت همکاری دفاعی برای متوقف کردن چین را مطرح کرد.

رییس جمهور آمریکا هفته گذشته در ژاپن و کره خواستار تقویت همکاری های نظامی با این کشورها شده بود.

اوباما در ژاپن گفت که مساله منازعات ارضی توکیو و پکن هم جزو پیمان امنیتی آمریکا و ژاپن است لذا واشنگتن خود را ملزم به حمایت از توکیو می داند.

آمریکا در سال 1951 میلادی پیمان نظامی با ف��لیپین امضا کرد که جزو قدیمی ترین توافقنامه های نظامی واشنگتن است.

از سال 1992 آمریکا حضور نظامی کمرنگی در فیلیپین داشته است اما این توافقنامه جدید دفاعی در واقع فیلیپین را محل فعالیت گسترده نظامیان آمریکایی خواهد کرد.

خبرگزاری شین هوا از آینده دریاهای جنوبی و شرقی چین و منازعات مربوط به دلیل ورود آمریکا و حمایت های این کشور از همسایگاه چین بسیار ابراز نگرانی کرد و پیش بینی کرد تنش ها فزاینده خواهد بود.

