رایزنی ایران و سه کشور اروپایی در وین از سر گرفته شد
رایزنی معاونان وزیر خارجه ایران و نمایندگان سه کشور آلمان، فرانسه و انگلستان در گروه1+5 در وین از سر گرفته شد.
خبرگزاری فارس: رایزنی ایران و سه کشور اروپایی در وین از سر گرفته شد
به گزارش خبرنگار سیاست خارجی خبرگزاری فارس، مذاکرات هیأت های ایران و سه کشور اروپایی (آلمان، فرانسه و انگلستان) درباره راه حل جامع هسته ای ساعت 10:30 صبح امروز -پنجشنبه- به وقت محلی در مقر اروپایی سازمان ملل در شهر وین آغاز و بعد از 2 ساعت برای صرف ناهار و اقامه نماز هیأت ایرانی متوقف شد.
این مذاکرات یک روزه لحظاتی پیش از سر گرفته شد. این مذاکرات قرار بود 14:15 به وقت محلی از سر گرفته شود که با قدری تاخیر برگزار شد.
سید عباس عراقچی و مجید تخت روانچی معاونان وزیر امور خارجه ایران، سایمون گس نماینده انگلیس، هانس دیتر لوکاس نماینده آلمان و نیکلا دو ریویر نماینده فرانسه در گروه 1+5 ریاست این مذاکرات را برعهده دارند.
قرار است هفتمین دور مذاکرات ایران و گروه 1+5 درباره راه حل جامع هسته ای 27 شهریور ماه در حاشیه نشست مجمع عمومی سازمان ملل در نیویورک برگزار شود.
ایران و گروه 1+5 بعد از حصول توافقنامه ژنو (برنامه اقدام مشترک) تاکنون شش دور در شهر وین درباره راه حل جامع هسته ای به گفت وگو نشسته اند که در آخرین نشست در وین این مذاکرات برای چهار ماه دیگر تمدید شد.
