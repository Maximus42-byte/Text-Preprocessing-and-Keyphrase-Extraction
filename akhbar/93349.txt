اعلام آمادگی فرانسه برای مشارکت در عملیات نظامی علیه داعش در منطقه
یک نشریه فرانسوی با اشاره به اظهارات وزیر امور خارجه فرانسه در خصوص آمادگی پاریس برای شرکت در عملیات هوایی نظامی در عراق، از آمادگی پاریس برای مشارکت در عملیات نظامی علیه داعش در منطقه خبر داد.
خبرگزاری فارس: اعلام آمادگی فرانسه برای مشارکت در عملیات نظامی علیه داعش در منطقه
به گزارش خبرگزاری فارس به نقل از روزنامه فرانسوی فیگارو، «لوران فابیوس» وزیر امور خارجه فرانسه روز چهارشنبه در اظهاراتی در مؤسسه مطالعات سیاسی پاریس اعلام کرد: «فرانسه در صورت لزوم در عملیات هوایی نظامی در عراق شرکت خواهد کرد اما اقدام پاریس در سوریه به این شکل نخواهد بود.
وی افزود: «دولت و اقلیت‌های عراقی خواستار کمک شده‌اند و ما از طریق ارائه تجهیزات نظامی و کمک‌های انسانی به درخواست آنها پاسخ می‌دهیم و در صورت لزوم در عملیات هوایی نظامی شرکت خواهیم کرد.»
وزیر خارجه فرانسه در ادامه خاطرنشان کرد: «برای مقابله با این تهدید فراملیتی که ممکن است تا خاک ما نیز کشیده شود، مشارکت و اقدام بین‌المللی لازم است چرا که در حال حاضر صدها مبارز فرانسوی در عراق و سوریه حضور دارند.»
فابیوس مدعی شد: «البته در مورد سوریه وضعیت متفاوت است. بشار اسد نمی‌تواند یک هم‌پیمان باشد چرا که با داعش همدست است و به همین دلیل هم ما به کمک خود به مخالفان سوری که بطور همزمان با داعش و رژیم بشار اسد می‌جنگند، ادامه می‌دهیم. فرانسه باید در عراق و سوریه وارد عمل شود اما نه به شیوه‌های یکسان.»
بر اساس این گزارش، فرانسه پیش از این نیز آمادگی خود را برای شرکت در عملیات نظامی احتمالی تحت فرماندهی آمریکا در منطقه علیه گروه تروریستی داعش اعلام کرده بود اما این نخستین بار است که یک عضو دولت فرانسه از آمادگی این کشور برای مشارکت در عملیات هوایی نظامی سخن می‌گوید.
