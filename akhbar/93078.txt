آمریکا به کردستان عراق سلاح ارسال می‌کند
اقلیم کردستان عراق افزون بر حمایت هوایی، از کمک تسلیحاتی ایالات متحده هم برخوردار می‌شود. اتحادیه اروپا هنوز در این مورد تصمیم نگرفته‌ اما فرانسه موافق این اقدام است.
یک سخنگوی وزارت خارجه آمریکا در گفت‌وگو با «سی‌ان‌ان» اعلام کرد که ارسال اسلحه به شمال عراق از هفته پیش شروع شده است. او در مورد نوع و تعداد این تسلیحات توضیحی نداد.
این سخنگو گفت: «ما در همکاری با دولت عراق قرار داریم تا به کردها سلاح‌هایی را برسانیم که به آنها نیاز فوری دارند.»
گفته می‌شود که دولت عراق این سلاح‌ها را از انبارهای خود در اختیار کردها قرار می‌دهد و آمریکا هم به همین ترتیب عمل می‌کند.
آسوشیتدپرس به نقل از یک مقام رسمی آمریکایی می‌نویسد که این اقدام از طرف پنتاگون (وزارت دفاع ایالات متحده) صورت نمی‌گیرد. با این همه منبع تدارک تسلیحات یاد شده و چگونگی ارسال آنها ناروشن است.
بحث در اتحادیه اروپا
در اتحادیه اروپا اما موضوع تامین تسلیحاتی کردها بحث‌انگیز شده است. لوران فابیوس، وزیر خارجه فرانسه خطاب به کاترین اشتون، هماهنگ‌کننده سیاست خارجی اتحادیه اروپا نوشته است: «این تصمیم ضروری است و ما باید پاسخی به درخواست کمک کردها بدهیم.»
مسعود بارزانی، رئیس اقلیم خودمختار کردستان عراق پیش‌تر گفته بود که تامین سلاح و مهمات، نیاز مبرم کردها برای پیکار با شبه‌نظامیان داعش است.
وزیر خارجه ایتالیا خواستار موضعگیری مشترک و هماهنگ اروپا در این زمینه شده است. فدریکا موگرینی گفته است: «ما صحبت مداخله نظامی را نمی‌کنیم، بلکه از حمایت کردها حرف می‌زنیم که می‌تواند شامل حمایت نظامی نیز باشد.» خانم موگرینی از کاترین اشتون خواسته برای این منظور، وزیران خارجه اتحادیه را به نشستی ویژه دعوت کند.
موگرینی این را نیز گفت که به جای اقدامات منفرد کشورهای اروپایی، لازم است کنشی جمعی در سطح اروپا در مقابله با داعش انجام گیرد.
مخالفت قطعی آلمان
دولت آلمان اما به طور صریح با تامین تسلیحاتی کردها مخالفت کرده است. وزارت خارجه آلمان تاکید کرد که دولت این کشور تمرکز خود را روی کمک‌های انساندوستانه به شمال عراق گذاشته است: «۴/۴ میلیون یورو بودجه برای کمک به آوارگان عراقی اختصاص داده شده است.»
اشتفان زیبرت، سخنگوی دولت آلمان تصریح کرد که دولت فدرال بنا بر موازین خود، از ارسال هرگونه سلاح به مناطق جنگی خودداری می‌کند. اپوزیسیون آلمان نیز با ارسال سلاح به عراق مخالف است.
امید نوری‌پور، سخنگوی فراکسیون سیاست خارجی مجلس آلمان گفت، تسلیح کردها می‌تواند دامنه منازعه را به ترکیه یا ایران بکشاند.
یاسمین فهیمی، دبیرکل حزب سوسیال دمکرات آلمان نیز مخالفت این حزب را با ارسال سلاح به مناطق پرتنش ابراز داشت.
نجات هزاران ایزدی از خطر مرگ
به موازات بحث ارسال سلاح به شمال عراق، گروه زیادی از ایزدی‌ها به مناطق امن منتقل شده‌اند. شورای مرکزی ایزدیان آلمان اعلام کرد که ۴۰ هزار نفر از پیروان این آیین در شرایط امن قرار گرفته‌اند.
بسیاری از آنها در روزهای ۹ و ۱۰ اوت با پای پیاده به سوریه و ترکیه رفته‌اند. طی این مسیر به کمک کریدوری میسر شده که پیشمرگه‌های کرد سوری در مناطق مرزی گشودند.
هلی‌کوپترهای ارتش عراق نیز در صدد برآمده‌اند تعدادی از آوارگان ایزدی را از ارتقاعات سنجار نجات دهند. به گفته خبرنگار «کانال ۴»، پیکارجویان داعش به یکی از هلی‌کوپترها شلیک کرده‌اند.
شورای مرکزی ایزدیان آلمان می‌گوید با وجود نجات عده کثیری از اقلیت ایزدی، نزدیک ۱۰ هزار نفر آنها هنوز در منطقه منتظر دریافت کمک هستند: «بیش از همه، سالمندان، بیماران، زنان و بچه‌ها نیاز به کمک دارند که نمی‌توانند پا به پای سایرین منطقه را ترک کنند.»
شورای یادشده می‌گوید موقعیت این ایزدیان با کمک‌های بین‌المللی بهتر شده است. گفته می‌شود صدها نفر از آنها تاکنون در راه فرار و پناه بردن به کوه، یا درگذشته‌ و یا به دست «داعش» کشته شده‌اند.
