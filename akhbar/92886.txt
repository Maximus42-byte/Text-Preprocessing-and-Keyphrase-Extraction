روسیه در حال تقویت پایگاه های نظامی خود است
ارتش روسیه پیش بینی می کند که حمله به ایران در تابستان اتفاق می افتد و به همین منظور طرحی را ارائه داده تا به موجب آن نیرو های روسی را در ارمنستان که مرز های مشترکی با ایران دارد تقویت کند
 دیپلماسی ایرانی: ارتش روسیه پیش بینی می کند که حمله به ایران در تابستان اتفاق می افتد و به همین منظور طرحی را ارائه داده تا به موجب آن نیرو های روسی را در ارمنستان که مرز های مشترکی با ایران دارد تقویت کند. این اخبار به نقل از منابع مطلع روسی نقل شده است و در عین حال ویکتور اوزروف، دبیر شورای امنیت روسیه نیز تصریح کرده پایگاه های نظامی روسیه برای طرح عملیاتی در صورت حمله به ایران آماده هستند.
این در حالی است که دمیتری، روگوزین،که اخیرا نماینده روسیه در ناتو بوده در مورد اقدام نظامی علیه ایران هشدار داده است.
وی که هم اکنون معاون نخست وزیر روسیه است به اندیشه های ضد غربی شهرت دارد و بخش دفاعی روسیه را نیز زیر نظر دارد. به گفته روگوزین، ایران همسایه روسیه است و در صورتی که اقدام نظامی علیه آن صورت گیرد امنیت روسیه به طور مستقیم تهدید می شود.
از سوی دیگر منابع وزارت دفاع روسیه می گویند، ارتش روسیه اعتقاد ندارد که اسرائیل برآورد نظامی کافی برای مقابله با ایران داشته باشد و به همین دلیل مداخله آمریکا در این زمینه ضروری است.
این در حالی است که برخی بر این باورند مفهوم آمادگی نیرو های روسیه این است که آنها نه تنها برای حفاظت برای منافع کشورشان در منطقه، بلکه کمک احتمالی به ایران نیز تمایل دارند. منابع آگاه می گویند، احتمالا تحرک نظامی روسیه از آنجایی ناشی می شود که مقامات ارتش با نیرو های نظامی آمریکا یا اسرائیل یا هر دو گفت و گو هایی داشته اند.
منابع آگاه می گویند، روس ها در مورد پیامد های غیر قابل پیش بینی ناشی از حمله ایران هشدار داده ئ خاطرنشان کرده اند که ارتش روسیه در صورت جنگ احتمالی مداخله خواهد کرد، زیرا در این صورت منافع کشور در منطقه مورد تهدید قرار می گیرد.
روزنامه مشهور گازتا، به نقل از منابع نظامی گزارش داده است که شرایط پیرامون ایران و سوریه، موجب افزایش ظرفیت های نظامی روسیه در دریای خزر، مدیترانه و دریای سیاه شده است.
گفته می شود که عملیات برای آماده کردن ارتش از 2 سال پیش آغاز شده و پایگاه نظامی ارمنستان که موقعیت ژئوپولتیکی ممتازی در منطقه دارد نیز در این مدت پیشرفته تر شده است. این در حالی است که سوخت پایگاه روسیه در ارمنستان از ایران تامین می شود و مقامات روسی بر این باورند که در صورت بروز جنگ، مرز بسته خواهد شد.
برخی منابع خبری فاش کرده اند که ارتش روسیه به طور 100 درصد با جت ها و هلی کوپتر های جدید مجهز شده و در صورت حمله آمریکا به ایران، ناو های جنگی روسیه در دریای خزر به کمک آذربایجان می روند که از سوی جمهوری اسلامی به همکاری با اسرائیل برای جاسوسی از ایران متهم است.
با توجه به روابط رشد یافته اسرائیل و آذربایجان، این احتمال وجود دارد که تل آویو از پایگاه هایی در آذربایجان برای حمله به ایران استفاده کند و این در حالی است که دو طرف اخیرا قرارداد تسلیحاتی به ارزش 1 میلیارد و 600 میلیون دلار منعقد کرده اند. 
