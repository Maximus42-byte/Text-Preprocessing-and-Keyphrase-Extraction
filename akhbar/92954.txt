دیدار بارزانی و جان کری پشت درهای بسته‌
دیدار بارزانی و جان کری پشت درهای بسته‌
رئیس اقلیم کردستان در دیدار با وزیر امور خارجه ی ایالات متحده آمریکا موضع اربیل در خصوص تحولات جاری در عراق را به وی اعلام کرد.
به گزارش خبرگزاری کردپرس، جان کری، وزیر امور خارجه ی آمریکا پیش از ظهر سه شنبه (3 تیر) در سفری به اربیل مرکز اقلیم کردستان با مسعود بارزانی رئیس اقلیم کردستان و تنی چند از مقامات دولتی و حزبی این اقلیم دیدار و گفتگو کرد.
نیویورک تایمز اعلام کرد که در این دیدار بارزانی به کری گفته است: «با تحولات اخیر، ما با واقعیت جدید و عراقی جدید روبرو هستیم.»
بر اساس این خبر؛ بارزانی تاکید کرده که کُردها برای بحران کنونی عراق راه حلی می خواهند.
در مقابل جان کری با اشاره‌ به‌ وضعیت کنونی عراق از کردها خواسته‌ است که‌ از حکومت خارج نشوند و در روند تشکیل دولت جدید که‌ به‌ گفته‌ وی مهم ترین اولویت در عراق است مشارکت کنند.
دیدار جان کری با رئیس اقلیم کردستان و مقامات دیگر اربیل در دفتر نیچروان بارزانی، نخست وزیر، پشت درهای بسته برگزار شد.
در این دیدار نوشیروان مصطفی، رهبر جنبش تغییر، برهم صالح، معاون دوم دبیر کل اتحادیه میهنی کردستان، قباد طالبانی، معاون نخست وزیر اقلیم کردستان و شماری دیگر از شخصیت های سیاسی اقلیم حضور داشتند.
اتحاد اسلامی کردستان به‌ رهبری محمد فرج و جماعت اسلامی کردستان به‌ رهبری علی باپیر به‌ این دیدار دعوت نشده‌ بودند.
پیشتر مسعود بارزانی در مصاحبه با کانال تلویزیونی CNN اظهار داشته بود که‌ در دیدار با جان کری مسئله ی استقلال اقلیم کردستان را با وی مطرح خواهد کرد.
