رویترز گزارش داد حمایت ۱۰ کشور عربی برای پیوستن به ائتلاف بین‌المللی مقابله با «داعش»
وزیر خارجه آمریکا در دیدار با مقامات سعودی در عربستان موفق شد حمایت ۱۰ کشور عربی را برای ائتلاف بین‌المللی مقابله با گروه تکفیری «داعش» جلب کند.
خبرگزاری فارس: حمایت ۱۰ کشور عربی برای پیوستن به ائتلاف بین‌المللی مقابله با «داعش»
به گزارش خبرگزاری فارس به نقل از خبرگزاری رویترز، «جان کری» وزیر خارجه آمریکا، روز پنجشنبه، بعد از گفت‌وگو با مقامات سعودی در «جده» پایتخت عربستان، موفق شد حمایت 10 کشور عربی از جمله «مصر»، «عراق»، «اردن»، «لبنان» و 6 کشور خلیج فارس از جمله عربستان و قطر را برای ائتلاف بین‌المللی مبارزه با گروه تکفیری «داعش» جلب کند.
کری در یک کنفرانس خبری اعلام کرد: کشورهای عربی، نقش مهمی را در این ائتلاف ایفا می‌کنند، نقش برجسته‌‌ای را در تمامی خطوط ایفا می‌کنند که شامل حمایت نظامی، کمک‌های انساندوستانه و تلاش‌های ما برای جلوگیری از جریان بودجه‌های غیرقانونی، می‌شود.
طبق این گزارش، ترکیه نیز در گفت‌وگوهای جده حضور داشت اما دو بازیگر مهم منطقه‌ای که شامل ایران و سوریه می‌شود در این گفت‌وگوها حضور نداشتند و این نمایانگر، مشکل ایجاد ائتلاف در امتداد خطوط خاورمیانه می‌باشد.
کشورهای عربی در دیدار با کری موافقت کردند تا اقدامات بیشتری را برای جلوگیری از جریان پول‌ و جنگجو برای گروه تروریستی داعش، صورت دهند.
این کشورها اعلام کردند: کشورهای حاضر (در نشست جده)، موافقت کردند تا در مبارزه جامع علیه داعش به یکدیگر بپیوندند و در جنبه‌های مختلف کمپین هماهنگ شده نظامی علیه داعش مشارکت کنند.
مقامات آمریکایی می‌گویند که کری در سفر خاورمیانه‌ای خود، به دنبال مجوز برای استفاده بیشتر از پایگاههای منطقه‌ و پرواز بیشتر جنگنده‌ها بر فراز آسمان این کشورها شده است.
کری اعلام کرده است که هیچ یک از کشورهای حاضر در ائتلاف بین‌المللی علیه داعش، نیروی نظامی برای مبارزه با این گروه تکفیری اعزام نخواهند کرد.
عربستان که خود یکی از حامیان گروههای مسلح سوری می‌باشد هم‌اکنون تصمیم گرفته که برای مباره با داعش به ائتلاف به رهبری آمریکا بپیوندد و همچنین متعهد شده است که به کمپین اوباما برای ارائه کمپ‌های آموزشی برای گروههای تروریستی سوریه کمک کند.
با اینحال، ایران ابراز تردید کرده است که این ائتلاف بین‌المللی هدف مبارزه با تروریسم داشته باشد.
«باراک اوباما» رئیس‌جمهور آمریکا، روز چهارشنبه در سخنرانی ملی خود از طرح‌های خود برای ایجاد یک ائتلاف بین‌المللی برای مبارزه با داعش در سوریه و عراق خبر داد.
