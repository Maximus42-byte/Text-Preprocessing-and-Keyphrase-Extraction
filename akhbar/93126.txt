آمریکا سفارت خود در لیبی را بطور موقت تعطیل کرد
آتش سوزی تاشی از انفجار تانکرهای نفتی لیبی در پی درگیری سنگین میان نیروهای شبه نظامی رقیب در نزدیکی طرابلس - اول مرداد
با تشدید درگیری و تبادل آتش میان گروه‌های شورشی در مناطق اطراف سفارت آمریکا در طرابلس پایتخت لیبی، ایالات متحده تصمیم به تعطیلی موقت آن سفارتخانه گرفته و کارمندانش را به کشور همسایه، تونس، فرستاده است.
وزارت خارجه آمریکا می‌گوید فعالیت‌های سفارتخانه را با توجه به خشونت‌های جاری میان گروه‌های شبه نظامی موقتاً به حال تعلیق درآورده است. در بیانیه وزارت خارجه از شهروندان آمریکایی خواسته شده هر چه زودتر لیبی را ترک کنند.
جان کری وزیر خارجه ایالات متحده در این زمینه گفت «خشونت لجام‌گسیخته شبه‌نظامیان» در پایتخت لیبی ادامه دارد. هرچند بیشتر این خشونت‌ها برای سفارت آمریکا تهدیدی به شمار نمی‌روند، «خطر کاملاً ملموسی» که پیش روی پرسنل دیپلماتیک سفارت قرار دارد، موجب شد که تصمیم به اعزام آنها به تونس بگیریم. آنها از تونس می‌توانند به نقاط دیگر بروند و فعالیت برای رفع تنش ها را دنبال کنند.
وی که برای پایان دادن به مناقشه اسرائیل با فلسطینی‌ها در غزه به پاریس رفته است، در یک کنفرانس خبری گفت «به روند دیپلماتیک در لیبی پایبند بوده‌ایم و هستیم. فرستاده ما به لیبی با فرستادگان بریتانیا و دیگر کشورها در تماس است و همه، طرفین درگیر در لیبی را به روند دیپلماتیک و پرهیز از خشونت فرامی خوانیم.»
