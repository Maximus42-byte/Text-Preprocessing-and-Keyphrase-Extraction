اتحادیه عرب فردا به نوار غزه سفر می‌کند
معاون دبیر کل اتحادیه عرب اعلام کرد که یک هیأت فنی از دبیرخانه این اتحادیه که شامل کارشناسان امور حقوقی، انسانی و بهداشتی است فردا چهارشنبه از طریق گذرگاه رفح به غزه سفر می‌کند.
به گزارش جهان، تسنیم به نقل از خبرگزاری آلمان، «احمد بن حلی» با اعلام خبر سفر هیأت اتحادیه عرب به غزه گفت که این هیأت به ریاست «لیلی نجم» مدیر اداره بهداشت و کمک های انساندوستانه اتحادیه عرب و به همراه کاروانی از کمک های انساندوستانه عازم غزه خواهد شد.
وی افزود که کاروان کمک های انساندوستانه شامل ۱۳ کامیون حامل مقادیر زیادی تجهیزات و لوازم پزشکی و جراحی به اضافه شیر خشک کودکان و آب آشامیدنی است.
بن حلی همچنین گفت که سفر این هیأت به غزه فرصت مناسبی است تا از اوضاع معیشتی و مایحتاج نوار غزه اطلاع کسب نماید و گزارشی را از تجاوزات رژیم صهیونیستی تهیه و آن را به دبیر کل اتحادیه عرب ارائه کند تا وی نیز این گزارش را در نشست وزرای خارجه عرب که قرار است یکشنبه آینده برگزار شود، ارائه نماید.
رژیم صهیونیستی در جریان تجاوز اخیر خود به نوار غزه که ۵۱ روز به طول کشید، بیش از ۲۰ هزار واحد مسکونی را تخریب کرده و علاوه بر آن بیش از ۳۰ هزار منزل نیز در این جنگ آسیب دیدند و به همین دلیل ده ها هزار خانواده فلسطینی بی خانمان شده و منتظر بازسازی خانه های خود هستند.
این در حالی است که رژیم صهیونیستی از واردات هر گونه مصالح ساختمانی به نوار غزه ممانعت کرده و مدعی است که گروه های مقاومت فلسطین از این مصالح برای ساخت تونل های نظامی استفاده می کنند.
