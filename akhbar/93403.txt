روسیه اتهام تجاوز به خاک اوکراین را بی‌اساس خواند
مقامات اوکراین می‌گویند دو ستون زرهی تانک و نفربر روسیه وارد جنوب شرقی این کشور شده‌اند. ناتو نیز تصاویری منتشر کرده که بیش از ۱۰۰۰ سرباز روسی را در حال تردد در اوکراین نشان می‌دهد. این تصاویر البته مربوط به یک هفته قبل هستند.
تصویر ماهواره‌ای ناتو از تردد ستون‌های زرهی روسیه
اوکراین روز پنجشنبه ۲۸ اوت اعلام کرد که نیروهای روسی جنگ پنهان را به جنگ آشکار تبدیل کرده و وارد خاک این کشور شده‌اند. پترو پوروشنکو، رئیس جمهور اوکراین در حالی که در ‌آستانه پرواز به سوی ترکیه بود، سفر خود را لغو کرد. پوروشنکو گفت روسیه بدون اعلان جنگ، به خاک اوکراین تجاوز کرده است.
دولت اوکراین می‌گوید نیروهای روسی وارد جنوب شرقی این کشور شده و کنترل بسیاری از مناطق را به دست گرفته‌اند. سخنگوی شورای امنیت ملی اوکراین، آندرئی لیسنکو تاکید کرد که دو واحد زرهی روسیه رهسپار نوازوفسک شده‌اند. عبور نیروهای روسی ناشی از عدم آمادگی پاسگاه مرزی اوکراین در جلوگیری از ورود آنها به خاک اوکراین بوده است. گارد ملی اوکراین می‌گوید پس از پیشروی روس‌ها، مقداری سلاح به نوازوفسک ارسال شده است.
ناتو تصاویری منتشر کرده که نشان می‌دهد دستکم ۱۰۰۰ سرباز روسی در شرق اوکراین در حال تردد هستند. شبه‌‌نظامیان دولت خودخوانده «جمهوری دونتسک» توانسته‌اند سربازان اوکراینی را از منطقه محاصره شده به کمک نیروهای روسی عقب برانند.
نوازوفسک در میانه مرز روسیه و اوکراین و شهر بندری ماریوپول قرار دارد. در اوکراین بحث بر سر آن است که آیا ارتش روسیه و جدایی‌خواهان در صدد ایجاد گذرگاهی به کریمه هستند یا خیر. ارتش اوکراین روی دفاع ماریوپول متمرکز شده و دو جبهه در منطقه دونتسک گشوده است.
پوروشنکو از موقعیتی بسیار خطیر صحبت کرده اما گفته که اوضاع تحت کنترل است. او پس از لغو سفر خود به ترکیه، مردم را از هراس بر حذر داشت و گفت: «احساس بی‌ثباتی و چیرگی ترس، همان چیزی است که دشمن می‌خواهد.» پوروشنکو تاکید کرد که نیروهای اوکراینی در ماریوپول تقویت شده‌اند.
خودروهای زرهی روسی در روستوف
در شمال اوکراین نیز کشمکش در حال گسترش است. بنا بر اخبار تایید نشده از سوی ارتش اوکراین، یک ستون زرهی روسی در راه منطقه دونتسک است که شامل ۱۰۰ دستگاه تانک، نفربر و سکوهای پرتاب موشک «گراد» می شود. یک مقام نظامی اوکراینی اعلام کرده که جدایی‌خواهان یک تپه استراتژیک دونتسک را تصرف کرده‌اند.
نشست شورای امنیت، تهدید آمریکا
باراک اوباما، رئیس جمهورآمریکا در واکنش به این خبرها، روسیه را مسئول تشدید کشمکش در اوکراین خواند و مسکو را به آموزش، تجهیز تسلیحاتی و حمایت مالی از جدایی‌خواهان شرق اوکراین متهم ساخت.
کاخ سفید در بیانیه‌ای اعلام کرد که اوباما و مرکل، روسای دولتی آمریکا و آلمان در تماس تلفنی با یکدیگر، بر لزوم تشدید تحریم‌های روسیه تاکید کرده‌اند.
شورای امنیت سازمان ملل، عصر پنجشنبه ۲۸ اوت نشستی اضطراری برای بررسی بحران اوکراین برگزار کرد. در این نشست، نماینده آمریکا روسیه را به فریب‌کاری و تلاش برای بی‌ثباتی اوکراین متهم ساخت اما ویتالی چورکین، نماینده روسیه با تکذیب هرگونه دخالت کشورش در شرق اوکراین، دلیل حضور مشاوران نظامی غربی در این کشور را جویا شد.
آندر‌ئی کلاین، نماینده روسیه در سازمان امنیت و همکاری اروپا هم گزارش‌های مربوط به پیشروی کشورش در خاک اوکراین را تکذیب کرد و گفت که به غیر از ده چترباز که ۲۶ اوت به طور غیر عمدی در خاک اوکراین فرود آمده و دستگیر شدند، هیچ سرباز روس در این کشور نیست.
وزارت دفاع روسیه هم اتهامات کی‌یف را دور از واقعیت خواند. این وزارت‌خانه گفته که واحدهای مورد نظر آمریکا، صرفا واحدهای تاکتیکی اموزشی هستند که در میدان‌های تمریناتی خود تردد می‌کنند.
پوروشنکو و پوتین در نخستین ملاقات مستقیم در مینسک
بان کی‌مون، دبیرکل سازمان ملل از تشدید بحران اوکراین ابراز نگرانی جدی کرده است. این در حالی است که پوتین در اجلاس اتحادیه اقتصادی آسیا- اروپا در بلاروس و طی دیدار مقدماتی خود با پوروشنکو تاکید کرده بود که روسیه خواهان جنگ نیست و هر کاری را برای صلح می‌کند.
اتهام تجاوز روسیه به شرق اوکراین تنها دو روز پس از ملاقات پوتین و پوروشنکو در اجلاس یاد شده مطرح می‌شود. پوروشنکو در این دیدار یک نقشه راه برای صلح ارائه کرد.
پوتین در این ملاقات در ۲۶ اوت، هر گونه مسئولیت روسیه در منازعه اوکراین را رد کرده و گفته بود بحثی بر سر برقراری آتش‌بس با رئیس جمهور اوکراین ندارد زیرا روسیه مسئول کشمکش در شرق اوکراین نیست. پوتین تاکید کرده بود که هرگونه اقدام در این زمینه باید در گفت‌وگو میان مقامات کی‌یف و دونتسک انجام گیرد.
دولت اوکراین از زمان شروع کشمکش در شرق این کشور، روسیه را به حمایت تسلیحاتی و تدارکاتی از جدایی‌طلبان دونتسک و لوهانسک متهم می‌کند.  روسیه با رد این اتهام، تاکید می‌کند که مطالبات مخالفان دولت مرکزی، امری داخلی است.
روسیه این را نیز می‌گوید که ناتو به کمک دولت غرب‌گرای اوکراین، در صدد گسترش دامنه نفوذ خود در کشورهای مجاور و میلیتاریزه کردن منطقه است
