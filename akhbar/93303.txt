ایتالیا سومین مقصد سفر اروپایی وزیر خارجه/ ظریف امروز با موگرینی دیدار می‌کند
محمد جواد ظریف، وزیر امور خارجه جمهوری اسلامی ایران که از روز دوشنبه سفر اروپایی خود را از بلژیک آغاز کرده است، امروز در ایتالیا به سفر ادامه می دهد.
به گزارش خبرنگار مهر ، محمد جواد ظریف، وزیر امور خارجه کشورمان در ادامه سفر اروپایی خود، شب گذشته پس از دیدارهای صورت گرفته در لوکزامبورگ راهی رم شد.
ظریف امروز سفر خود را در ایتالیا ادامه می دهد و این در حالی است که این سفر در طول یک سال گذشته و در زمان وزارت ظریف دومین سفر وی به ایتالیا است .
ظریف پیش از این در آبان ماه سال گذشته و در راه سفر برای برگزاری مذاکرات ژنو 2 سفری چند ساعته به ایتالیا داشت. ظریف در آن سفر نیز با اما بونیینو ، وزیر امور خارجه ایتالیا دیدار کرد و علاوه بر نشست خبری مشترک مصاحبه ای نیز با شبکه تلویزیون دولتی ایتالیا داشت.
اما در روابط ایران و ایتالیا در دولت جدید قدم اول را ایتالیا برداشت . اما بونینو ، اولین وزیر اروپایی بود که پس از انتخابات ریاست ظریف بر دستگاه دیپلماسی به ایران سفر کرد .
وزیر خارجه ایتالیا در سفر خود به تهران  این حضور را نشانگر اراده مثبت ایتالیا برای شکل‌گیری فضای نوین در روابط با ایران برشمرد .
اما در سفر امروز ظریف به ایتالیا  فدریکا موگرینی پست وزارت امور خارجه را به عهده دارد و ظریف در حالی امروز با همتای ایتالیایی خود دیدار می کند که موگرینی به تازگی به عنوان مسئول سیاست خارجی اتحادیه اروپا و جایگزین کاترین اشتون نیز معرفی شده است.
البته کاترین اشتون تا 24 نوامبر و احتمالا پایان پرونده هسته ای ایران در این تاریخ همچنان مسئول پرونده خواهد بود و در مذاکرات با ایران حضور خواهد یافت. اما با این وجود نیز دیدار ظریف و خانم موگرینی از اهمیت ویژه ای برخوردار است . موگرینی 41 ساله  مدرک دکترای علوم سیاسی خود را از دانشگاه لاسپلنزای رم دریافت کرده و  پایان نامه خود را تحت عنوان فلسفه سیاسی به رابطه بین دین و سیاست در اسلام به پایان برد. موگرینی از اعضای حزب دموکراتیک ایتالیا است.
موگرینی مدت زیادی روی پرونده های مربوط به عراق، افغانستان و مسائل مربوط به خاورمیانه کار کرده است و گفته می شود به عنوان یک دموکرات ارتباط خوبی با دوستان آمریکایی خود دارد.
ظریف قرار است در دیدار امروز خود با وزیر امور خارجه ایتالیا علاوه بر موضوعات دو جانبه در خصوص مسائل مربوط به منطقه و خاورمیانه و بحران های موجود در منطقه نیز گفتگو رایزنی داشته باشد.
