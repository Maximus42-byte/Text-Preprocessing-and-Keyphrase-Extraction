تغییر نخست وزیر معترضان یمنی را قانع نکرد/ مخالفان فردا هم به خیابان‌ها می‌آیند
خبرگزاری تسنیم: در پی تصمیم رئیس جمهور یمن برای برکناری نخست وزیر ، مخالفان این اقدام را دور زدن خواسته های مردم این کشور دانستند و بر ادامه تظاهرات برای تحقق خواسته های خود تاکید کردند.
printنسخه قابل چاپ
به گزارش گروه بین الملل خبرگزاری تسنیم، جنبش الحوثی یمن از طرفداران خود و نیز دیگر اقشار مختلف این کشور خواست که فردا صبح با تجمع در میدان التغییر در مرکز صنعا  بر ادامه اعتراضات تا تحقق خواسته های مورد نظر خود تاکید کنند.
محمد عبد السلام سخنگوی رسمی جنبش الحوثی اعلام کرد که حوثی‌ها با طرح رئیس جمهور این کشور برای برکناری دولت یمن با هدف خروج از بحران  مخالفند.
سخنگوی رسمی انصار الله هرگونه موافقت این جنبش با آنچه که در رسانه‌ها در مورد طرح پیشنهادی کمیته رئیس جمهور یمن منشر شده است، رد کرد.
وی گفت:  موضع ما همچنان ایستادن در کنار ملتی است که برای گرفتن حقوق مشروع خود انقلاب کرده است.
محمد عبد السلام که سخنانش در پایگاه اینترنتی انصارالله ارگان رسمی این جنبش منتشر شده، افزود: ما معتقدیم اقداماتی که برای از بین بردن خواسته های مردم صورت می‌گیرد قصد دارد تا این خواسته ها را ناکام بگذارد.
بر اساس آنچه سانه های یمنی منتشر کردند، عبد ربه منصور هادی رئیس جمهور یمن کناره‌گیری دولت را اعلام و بر اساس آن دولت جدید ظرف یک هفته تشکیل خواهد شد.
یکی از خواسته‌های اصلی معترضان برکناری دولت این کشور بود که با این تصمیم در واقع یکی از خواسته‌های اصلی مخالفان دولت محقق می‌شد.
"لغو دستور آزادسازی قیمت حامل‌های سوخت و اجرای نتایج و مصوبات کنفرانس گفت‌وگوی ملی" براساس خواست مردم یمن از دیگر خواسته‌های اصلی این جنبش است.
