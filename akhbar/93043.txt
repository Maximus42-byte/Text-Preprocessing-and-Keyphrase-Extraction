حماس: نقض آتش بس به ضرر اسراییل خواهد بود
یکی از رهبران بارز جنبش مقاومت اسلامی فلسطین (حماس) ضمن اشاره به این که نقض آتش‌بس به هیچ وجه به نفع رژیم صهیونیستی نخواهد بود، تأکید کرد که توافق آتش‌بس تحت نظارت مصر و طرف‌های بین المللی به امضا رسیده و تمامی موارد نقض آن پیگیری خواهد شد.
به گزارش جماران به نقل از ایسنا، صلاح بردویل، از رهبران بارز جنبش مقاومت اسلامی فلسطین (حماس) تصریح کرد: توافق آتش‌بس تحت نظارت مصر و طرف‌های بین المللی به امضا رسیده و به موجب آن باید محاصره غزه لغو شده، مصالح ساختمانی وارد این منطقه شده، عمران و بازسازی آن شروع شود.
بردویل افزود: ما موارد نقض‌ آتش‌بس از سوی رژیم صهیونیستی را با طرف‌های ناظر امضای توافق آتش‌بس در میان می‌گذاریم.
وی ابراز امیدواری کرد، رژیم صهیونیستی بیش از این اقدام به نقض آتش‌بس و تعهدات خود نکند. وی تاکید کرد که مصر، ترکیه، قطر، آمریکا و انگلیس همگی ناظر امضای توافق آتش‌بس هستند.
این رهبر حماس اظهار داشت: ورود مصالح ساختمانی به غزه و عمران و بازسازی این منطقه از راه‌های مناسب انجام خواهد شد. ما اطمینان داریم که محاصره ظالمانه نوار غزه به پایان خواهد رسید و عمران و بازسازی خرابی‌ها در این منطقه شروع خواهد شد.
صلاح بردویل تاکید کرد که ملت فلسطین هرگز از حقوق و مطالبات خود که برای رسیدن به آن خون داده است، کوتاه نمی‌آید.
