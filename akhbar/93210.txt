بروجردی: ایران برای مبارزه با تروریسم و مواد مخدر آماده همکاری و تبادل تجربیات با مکزیک است
رئیس کمیسیون امنیت ملی و سیاست خارجی مجلس شورای اسلامی در دردیدار با رئیس کمیسیون روابط خارجی مجلس سنا مکزیک با اشاره به معضل تولید و فروش مواد مخدر در جهان گفت: جمهوری اسلامی ایران در ادامه مبارزه با مواد مخدر عزم جدی دارد و آماده همکاری و تبادل تجربیات با مکزیک در زمینه مبارزه با تروریسم و مواد مخدر هستیم.

به گزارش خبرگزاری مهر، خانم گابرییلا کوئباس بارون رئیس کمیسیون روابط خارجی مجلس سنا مکزیک صبح امروز دوشنبه 92/10/30 با آقای علاءالدین بروجردی رئیس کمیسیون امنیت ملی و سیاست خارجی مجلس شورای اسلامی دیدار و گفتگو کرد.

بروجردی در ابتدای این دیدار با اشاره به سابقه خوب و تاریخی روابط دو کشور، بر لزوم توسعه مناسبات دوستانه فیمابین در تمامی عرصه ها بویژه روابط پارلمانی تاکید کرد و افزود: «کمیسیون امنیت ملی و سیاست خارجی مجلس شورای اسلامی از روند توسعه روابط ایران و مکزیک در عرصه‌های گوناگون حمایت می کند.»

رئیس کمیسیون امنیت ملی و سیاست خارجی مجلس شورای اسلامی در بخش دیگری از سخنان خود با اشاره به معضل تروریسم در منطقه و جهان تصریح کرد: «جمهوری اسلامی ایران یکی از قربانیان تروریسم در جهان است و تاکنون جمع زیادی از مردم و مسئولان کشورمان قربانی این پدیده شوم و غیرانسانی شده اند در حالیکه عاملان این حملات تروریستی مورد حمایت آمریکا و برخی از کشورهای اروپایی هستند.»

بروجردی همچنین با اشاره به معضل تولید و فروش مواد مخدر در جهان گفت: «جمهوری اسلامی ایران در ادامه مبارزه با مواد مخدر عزم جدی دارد و آماده همکاری و تبادل تجربیات با مکزیک در زمینه مبارزه با تروریسم و مواد مخدر هستیم.»

رئیس کمیسیون امنیت ملی و سیاست خارجی مجلس شورای اسلامی در پایان این دیدار خاطر نشان کرد: «پس از پیروزی انقلاب اسلامی با درایت مقام معظم رهبری و مسئولان نظام مقدس ج����هوری اسلامی ایران علیرغم محدودیت هایی که سه دهه است از سوی غرب بر کشورمان تحمیل شده است توانسته ایم با تکیه بر علم و دانش بومی خود به پیشرفت های مهمی در عرصه های مختلف دست یابیم که آماده ایم در این عرصه ها همکاری نماییم.»

خانم گبرییلا کوتباس بارون رئیس کمیسیون روابط خارجی مجلس سنا مکزیک در ادامه این دیدار با اشاره به توانمندی های دو کشور گفت: «روابط ایران و مکزیک از پتانسیل های بالایی برای گسترش ارتباطات برخوردار است که می توان از آنها در بخش های اقتصادی، تجاری، علمی و فرهنگی میان دو کشور بهره برد.»

وی با تاکید بر اهمیت دیدارهای پارلمانی در ارتقاء سطح روابط دو کشور افزود: «تبادل هیات های پارلمانی میان ایران و مکزیک همچون پل ارتباطی خواهد توانست در گسترش همکاری های فیمابین نقش بسزایی داشته باشد.»

رئیس کمیسیون روابط خارجی مجلس سنا  مکزیک در پایان خواستار رایزنی و همکاری دو کشور در زمینه های علمی و آموزشی و بویژه در خصوص مسائل جهانی از جمله مبارزه با تروریسم و مواد مخدر گردید.

