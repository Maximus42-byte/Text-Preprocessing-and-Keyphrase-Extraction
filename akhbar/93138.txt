آمریکا نقض قوانین بین‌الملل در حملات پهپادی‌اش را رد کرد
آمریکا در پاسخ به این اتهامات که حملات پهپادی‌اش در پاکستان و یمن نقض قانون بین‌المللی است، تاکید کرد که انتقاد گروه‌های حقوق بشری مطابق با رویدادهای در جریان نیست.

به گزارش خبرگزاری دانشجویان ایران (ایسنا)، به نقل از خبرگزاری فرانسه، سازمان عفو بین‌الملل و دیده‌بان حقوق بشر روز سه‌شنبه گزارشی را منتشر و در آن تعداد تلفات غیرنظامی در عملیات‌های مقابله با تروریسم آمریکا در یمن و پاکستان را بیان کردند.

این دو سازمان اعلام کردند: حملات پهپادی که آنها بررسی کرده‌اند به نظر می‌آید که به طور محدود از قانون بین‌المللی پیروی کرده و سازمان عفو بین‌الملل گمان می‌کند که این حملات در پاکستان طی دو سال اخیر احتمالا منجر به کشتارهای غیرقانونی است که حکم آن ارتکاب به جنایات جنگی است.

سازمان عفو بین‌الملل به نقل از منابع سازمان‌های غیردولتی و دولتی پاکستان گفت: به نظر می‌آید که از سپتامبر سال 2004 میلادی بین 400 تا 900 غیرنظامی در بیش از 300 حمله آمریکا کشته شده‌اند اما دیده‌بان حقوق بشر تاکید کرد که نمی‌تواند این آمار و ارقام را تایید کند چرا که آمریکا از انتشار اطلاعات دقیق درباره حملات انفرادی امتناع می‌کند.

بر اساس گز����رش دیده‌بان حقوق بشر آمریکا از سال 2009 میلادی حدود 800 عملیات نظامی از جمله حملات پهپادی،‌ هواپیماهای جنگی و موشک‌های کروز را در یمن انجام داده و دستکم 473 تن را کشته است.

جی کارنی، سخنگوی کاخ سفید پس از مذاکرات باراک اوباما، رئیس‌جمهوری آمریکا و نواز شریف، نخست‌وزیر پاکستان اعلام کرد: ما با دقت این گزارشات را بررسی می‌کنیم. ما کاملا با مضمون این گزارش‌ها مبنی بر اینکه آمریکا قانون بین‌الملل را نقض کرده مخالف هستیم. دولت آمریکا بارها تاکید کرده که به دقت عملیات‌های مقابله با تروریسم را بررسی می‌کند تا مطابق با قانون بین‌الملل صورت گیرد.

وی همچنین اعلام کرد: تصمیم استفاده از حملات پهپادی علیه تروریست‌ها به جای اعزام نیرو یا استفاده از دیگر سلاح‌ها راهی است که از نظر واشنگتن کمترین تلفات غیرنظامی را به دنبال دارد.

وزارت امور خارجه آمریکا نیز در رابطه با این گزارشات گفت: اختلاف بسیار زیادی میان برآوردهای آمریکا نسبت به تعداد تلفات و آمار این گزارش‌ها وجود دارد.

ماری هارف، معاون سخنگوی وزارت امور خارجه آمریکا نیز تاکید کرد که آمار واشنگتن بسیار دقیق‌تر است.

نواز شریف روز سه‌شنبه از آمریکا خواست تا به حملات پهپادی خود در این کشور پایان دهد. 
