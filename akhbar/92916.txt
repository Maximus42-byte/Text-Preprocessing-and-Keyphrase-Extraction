پیام تبریک روحانی به مناسبت آزادی مرزبانان: موفقیت آزادی مرزبانان نشان داد موضع ایران در مقابله با تروریسم تغییرناپذیر است
رییس جمهوری در پیامی آزادی مرزبانان ایرانی را به مقام معظم رهبری و ملت ایران تبریک گفت.
خبرگزاری فارس: موفقیت آزادی مرزبانان نشان داد موضع ایران در مقابله با تروریسم تغییرناپذیر است

به گزارش خبرگزاری فارس به نقل از پایگاه اطلاع‌رسانی ریاست‌جمهوری، حسن روحانی رییس‌جمهوری در پیامی آزادی مرزبانان ایرانی را به مقام معظم رهبری و ملت ایران تبریک گفت.

متن پیام حسن روحانی بدین شرح است:

بسم الل���� الرحمن الرحیم

ملت غیور و سرافراز ایران

آزادی مرزبانان عزیز و دربندمان را که روزهای سخت و تاریکی را پشت سر گذاشتند به شما مردم شریف ایران و به مقام معظم رهبری و فرماندهی کل نیروهای مسلح، تبریک و تهنیت عرض می کنم.

خوشحالم که روزهای پرمحنت اسارت سربازان جان برکفمان به سرآمد و این عزیزان پس از تحمل رنج دوران سخت جدایی ، به آغوش خانواده های خود بازگشتند.

شادباش ویژه به خانواده‌های این عزیزان که با پیشه کردن صبر، امید خود را حفظ کردند تا با تدبیر دولت و مسئولین امنیتی کشور، آزادی عزیزان خود را شاهد باشند. امید آنکه تروریسم و خشونت در منطقه ما برچیده شود و فضا�� سوء ظن و کدورت برای همیشه از میان برود.

از همه مسئولین مربوطه به ویژه وزارتخانه های کشور، اطلاعات و خارجه و صدا و سیما می خواهم تا روشن شدن وضعیت پنجمین مرزبان فداکار وطن، لحظه ای از پای ننشسته و هرچه سریعتر موجبات رفع نگرانی خانواده بردبار و شریف او را فراهم آورند.

بی‌تردید اینگونه حوادث نفرت انگیز که توسط تعداد اندکی از پیروان فرقه جهل و جور و جنایت، گاه و بیگاه به وقوع می‌پیوندد، اگر چه کام مردم عزیزمان را تلخ می کند اما اراده ملت و مسئولین را برای ایستادگی بر آرمان های رفیع خویش و مبارزه با اذناب دشمنان نظام و کشور روز به روز قوی تر و مستحکم تر خواهد نمود.

��ین موفقیت یکبار دیگر نشان داد که موضع جمهوری اسلامی ایران در مقابله با تروریسم و خشونت، یک موضع قاطع، اصولی و تغییر ناپذیر است و در مقابل همه فشارهای سیاسی و تبلیغاتی تا رسوایی و شکست کامل افراط گرایان و همه حامیان خارجی آنان ایستادگی خواهد کرد، حمایت همه مردم و شخصیت‌های دینی و سیاسی اعم از شیعه و سنی از این برخورد قاطع ثابت کرد که تروریست‌ها از دستاویز کردن تفاوت‌های مذهبی هیچ سودی نخواهند برد و مورد انزجار همه مذاهب و گروه های سیاسی کشورند.

لازم می‌دانم از همه مرزبانان دلیر، فرماندهان و سربازانی که دوران خدمت مقدس سربازی خود را با رشادت و شجاعت در پاسداری و حراست از مرزهای جغرافیایی کشورمان سپری نموده و نقشه‌های تجاوزگرانه هر متجاوزی به آب و خاک ایران سرافراز را نقش بر آب می‌کنند، سپاسگزاری نموده و توفیقات و عزت آنان را از خداوند متعال مسالت دارم.

حسن روحانی

