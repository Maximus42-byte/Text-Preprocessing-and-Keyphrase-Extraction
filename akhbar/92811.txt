ظرفیت اکولوژیکی تهران 'سال‌ها پیش به پایان رسیده است'
الودگی هوا باعث مهاجرت بسیاری از گونه‌های پرندگان از تهران شده است
معصومه ابتکار، معاون رئیس جمهوری و رئیس سازمان حفاظت محیط زیست ایران می‌گوید که ظرفیت اکولوژیکی تهران در سال ۱۳۷۵ پایان یافت و هر نوع توسعه صنعتی و جمعیتی پس از این سال باید در تهران متوقف می‌شد.
به گفته خانم ابتکار میزان استفاده از منابع طبیعی در تهران حدود هفت برابر ظرفیت طبیعی است.
ظرفیت اکولوژیکی
هر زیست بوم توان مشخصی برای تولید کالا و خدمات دارد و در عین حال باید بتواند شرایط طبیعی خودر ا حفظ کند. به عبارت دیگر ظرفیت اکولوژیکی، ظرفیت هوا، آب و خاک برای حفظ شرایط طبیعی و جذب آلودگی تولید شده ضمن حفظ تنوع زیستی است.
به عبارت دیگر هوا، خاک و آب دچار بهره‌برداری مفرط و آلودگی شدید است و تنوع زیستی در معرض خطر قرار گرفته است.
به گفته محمد هادی حیدرزاده، مدیرکل محیط زیست استان تهران، این استان از لحاظ رد پای اکولوژیک و اثر گذاری فرد بر طبیعت، استان ۳۱ در کشور است یعنی بیشترین "بدهی اکولوژیک" را دارد.
کارشناسان بویژه در ماه‌های اخیر درباره آلودگی آب هشدار داده‌اند و از جمله به بالا بودن نیترات در آب آشامیدنی تهران اشاره کرده‌اند.
آنها همچنین می گویند که استفاده بی رویه از کودهای شیمیایی و سموم دفع آفات، فلزات سنگین و زباله های صنعتی، خاک تهران را بسیار آلوده کرده است.
آب و خاک آلوده بر هم تاثیر می‌گذارند و آب های آلوده وارد خاک شده و آن را آلوده می‌کند و آلودگی خاک به کود و سموم گیاهی هم به آب‌ راه پیدا کرده و باعث شده نیترات در آب‌های زیر رمینی زیاد باشد.
ناقص بودن سیستم فاضلاب شهری بر معضل آلودگی خاک و آب تهران افزوده و به گفته آقای حیدرزاده "تهران در زمینه مدیریت شبکه فاضلاب در میان کلان‌شهرهای دنیا، جزو ۱۰ شهر آخر جهان به شمار می‌آید."
بنا بر تحقیقات داخلی هر شهروند تهرانی ۲.۵ برابر متوسط جهانی از منابع اکولوژیکی استفاده می‌کند
به گفته آقای حیدرزاده "سالی ۱۸ سانتیمتر نشست زمین در استان تهران اتفاق می‌افتد که خیلی عدد بالایی است. نشست زمین آخرین مرحله قبل از ایجاد بیابان است."
البته مشکل دیگر خاک، از بین رفتن پوششهای گیاهی است که ساخت و سازهای بی رویه هم در آن نقش دارد.
بحران جمعیت
خانم ابتکار در نشست امروز (یکشنبه دوم شهریور، ۲۴ اوت) با اعضای کمیسیون معماری و شهرسازی شورای شهر به بحران جمعیت در تهران اشاره کرد و گفت "باید به شیوه قانونی، مانع این افزایش جمعیت شد."
خانم ابتکار معتقد است که جلوی افزایش جمعیت تهران باید به شکل قانونی گرفته شود
به گفته خانم ابتکار شهرداری ها برای کسب در آمد از محل صدور مجوز، ساخت و ساز را تشویق می کنند که باعث افزایش جمعیت در شهر تهران و حومه آن می‌شود.
پیش از این نیز بارها به مشکل جمعیت در تهران اشاره شده و از آن به عنوان "مهمترین معضل" پایتخت اسم برده شده است.
طرح انتقال پایتخت ایران از تهران هم از حدود دو دهه پیش مطرح بود و سرانجام مجلس ایران در دی ماه سال ۹۲ کلیات طرح ساماندهی و انتقال پایتخت سیاسی و اداری از تهران را تصویب کرد.
در ایران ۲۱ میلیون خودرو وجود دارد. بیش از سه میلیون از این خودروها در تهران تردد می‌کنند در حالیکه این شهر ظرفیت هفتصد هزار خودرو را دارد
براساس این طرح، شورایی برای "تمرکززدایی و ساماندهی شهر تهران و انتقال پایتخت سیاسی و اداری کشور به محلی دیگر" تشکیل شده است.
اما دو هفته پیش محمد جواد کولیوند، نماینده مجلس ایران گفت که طرح انتقال پایتخت در کمیسیون شوراها و سیاست داخلی اصلاح شده و تهران پایتخت می‌ماند: "شاید بعد از دو سال دولت به این نتیجه برسد که نباید پایتخت منتقل شود و راهکار دیگری برای ساماندهی پایتخت در نظر بگیرد."
او گفت که "اگر قرار باشد جابه جایی در پایتخت انجام شود پایتخت سیاسی یا اداری جا به جا می‌شود که شامل سفارتخانه‌ها و برخی ادارات است."
