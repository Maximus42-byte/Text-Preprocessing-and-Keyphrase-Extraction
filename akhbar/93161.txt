توافق بر سر آتش‌بس نامحدود در غزه
اسرائیل و فلسطین بر سر آتش‌بس نامحدود در غزه به توافق رسیدند. اسرائیل محاصره غزه را کاهش داد و حماس در غزه جشن پیروزی گرفت.
مردم غزه آتش‌بس نامحدود را جشن گرفتند.
پس از هفت هفته جنگ میان اسرائیل و گروه‌های رادیکال فلسطینی و چند بار آتش‌بس موقت، سرانجام آتش‌بس نامحدود به‌اجرا گذاشته شد. دو طرف درگیری با میانجی‌گری مصر بر سر مواردی به توافق رسیدند که قسمتی از آن برداشتن بخشی از محاصره غزه خواهد بود.
سامح شکری، وزیر امور خارجه مصر و محمود عباس، رئیس تشکیلات خودگردان فلسطین از یک آتش‌بس «جامع» سخن گفتند و محافل حکومتی اسرائیل بر یک آتش‌بس «باز» تأکید کردند.
محمود عباس در یک پیام تلویزیونی گفت با این آتش‌بس می‌بایست «خشونت علیه نوار غزه و خون‌ریزی و کشتار کودکان» متوقف شود.
مصر گفته است که گذرگاه‌های مرزی اسرائیل به نوار غزه برای ارسال کمک‌های انسان‌دوستانه باید فورا باز شوند.
دولت اسرائیل نیز تأیید کرد که محاصره نوار غزه را کاهش خواهد داد تا ارسال مواد غذایی و ساختمان‌سازی برای بازسازی ویرانی‌ها ممکن شود. تاکنون، واردات برخی کالاها به‌شدت محدود بود. همچنین، پرسنل پزشکی نیز باید به نوار غزه اعزام شوند.
در یک ماهه گذشته دو طرف جنگ در قاهره پای میز مذاکره رفتند. در این مدت حماس بر برچیدن محاصره غزه تأکید داشت و اسرائیل بر خلع سلاح سازمان‌های فلسطینی.
یک عضو هیأت مذاکره‌کننده فلسطینی گفت در این توافق محدوده ماهیگیری ماهیگیران فلسطینی نیز به‌تدریج تا ۱۲ مایل (حدود ۱۹ کیلومتر و نیم) گسترش خواهد یافت. اسرائیل هنوز این موضوع را تأیید نکرده است.
بان کی مون، دبیرکل سازمان ملل متحد اظهار امیدواری کرد که آتش‌بس نامحدود میان اسرائیل و فلسطین راه را به سوی یافتن راه حل سیاسی برای حل بحران خاورمیانه هموار سازد. دبیرکل سازمان ملل هشدار داد که «کوچک‌ترین نقض آتش‌بس کاملا غیرمسئولانه خواهد بود». او تأکید کرد که اسرائیلی‌ها و فلسطینی‌ها اکنون «موظف‌اند» راه حلی دائمی برای درگیری‌های خود بیابند.
جان کری، وزیر امور خارجه آمریکا دو طرف را فراخواند تا در راه صلح تلاش کنند. کری گفت: «برای همه ما روشن است که این یک فرصت است نه امری حتمی و قطعی.» دولت آمریکا اعلام کرد که آماده ارسال کمک‌های فوری به مردم غزه است.
حماس از تجدید تسلیحات نظامی سخن می‌گوید
هزاران نفر از مردم غزه با آمدن به خیابان‌ها اعلام آتش‌بس نامحدود را جشن گرفتند. نمایندگان بلندپایه حماس و جهاد اسلامی نیز برای نخستین بار از آغاز جنگ غزه در کنار هم ظاهر شدند. آن‌ها در برابر هزاران نفر از این آتش‌بس به‌عنوان «پیروزی» یاد کردند و وعده ساختن یک بندر و یک فرودگاه در نوار غزه را دادند. رهبران اسلامگرا همچنین از تجدید تسلیحات نظامی سخن گفتند.
محمود زَهَر، از رهبران حماس در جشن غزه به‌‌دلیل آتش‌بس نامحدود شرکت کرد.
محمود زَهَر، از رهبران حماس (سمت راست) در جشن غزه به‌‌دلیل آتش‌بس نامحدود شرکت کرد.
در رام‌الله کرانه غربی رود اردن قرار است رهبران سازمان آزادیبخش فلسطین و الفتح، حزب محمود عباس، نشستی داشته باشند. به‌گفته سازمان آزادیبخش فلسطین، فلسطینی‌ها در پی دخالت شورای امنیت سازمان ملل برای پایان بخشیدن به اشغالگری اسرائیل هستند.
چند کشته، اندکی پیش از آتش‌بس
پیش از برقراری آتش‌بس نامحدود، دقیقا ۵۰ روز پس از آغاز جنگ اخیر غزه، دو طرف درگیری بار دیگر یکدیگر را زیر آتش گرفتند.
در حملات هوایی اسرائیل به رفح، در جنوب نوار غزه، سه نفر کشته شدند و نیروهای نظامی فلسطین نیز چندین موشک به خاک اسرائیل شلیک کردند که به‌گفته منابع نظامی اسرائیل بر اثر آن یک غیرنظامی کشته شد.
اسرائیل در روزهای اخیر حملات هوایی خود را شدت بخشید و یک برج ۱۳ طبقه‌ای را که در آن دفاتر شرکت‌ها، آپارتمان‌ها، فروشگاه‌ها و حتی دفتر وزارت مسکن قرار داشت، ویران کرد. ۷۰ خانواده در این مجتمع سکونت داشتند. در این حمله دو نفر کشته و ۲۰ نفر زخمی شدند.
آتش‌بس‌هایی که مدت طولانی دوام نیاوردند
آتش‌بس‌های قبلی در جنگ اخیر غزه هر کدام پس از چند روز شکست خوردند زیرا دو طرف درگیری حاضر نبودند با هم پای میز مذاکره بنشینند و به‌طور مستقیم با یکدیگر گفت‌وگو کنند.
از زمان آغاز حملات اسرائیل در هشتم ژوئیه سال جاری تاکنون، بر اساس منابع فلسطینی دو هزار و ۱۲۵ نفر، از جمله ۴۹۰ کودک، در غزه کشته شده‌اند. در سوی دیگر، اسرائیل از کشته شدن ۶۴ سرباز و چهار غیرنظامی اسرائیلی خبر داده است.
بر اساس آمار سازمان ملل و منابع فلسطینی، بیش از ۱۱ هزار نفر بر اثر حملات اسرائیل زخمی شده‌اند. سازمان ملل تخمین می‌زند که بیش از ۱۷ هزار خانه مسکونی ویران شده و ۱۰۰ هزار نفر بی‌سرپناه شده‌اند.
