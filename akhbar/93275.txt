کری: هیچ کشوری قصد اعزام نیروی زمینی به عراق ندارد/فیصل: محدودیتی برای کمک به طرح اوباما نداریم
وزیران خارجه آمریکا و عربستان روز پنج‌شنبه با حضور در نشست خبری مشترک در جده، از توافق طرفین برای پیشبرد راهبرد مد نظر واشنگتن برای مبارزه با داعش خبر دادند.
خبرگزاری فارس: کری: هیچ کشوری قصد اعزام نیروی زمینی به عراق ندارد/فیصل: محدودیتی برای کمک به طرح اوباما نداریم
 به گزارش خبرگزاری فارس به نقل از شبکه خبری «العربیه»، نشست خبری مشترک «جان کری» وزیر خارجه آمریکا که به جده سفر کرده، روز پنج‌شنبه در نشست خبری مشترک با «سعود الفیصل» همتای سعودی خود شرکت کرد. این نشست خبری در پایان نشست «مبارزه با تروریسم» در جده برگزار می‌شود.
«جان کری» در ابتدای این نشست با بیان اینکه کشورهای عربی نقش مهمی در ایجاد ائتلاف مد نظر آمریکا برای مبارزه با داعش ایفا می‌کنند، گفت: «وحشی‌گری داعش هیچ مرزی نمی‌شناسد و باید متوقف شود.»
وزیر خارجه آمریکا همچنین گفت: «عراق ارتش بزرگی دارد، اما این ارتش باید بار دیگر سازماندهی شود. در طرحی که رئیس‌جمهور اوباما در مورد آن صحبت کرد، قرار نیست نیرویی به این کشور اعزام شود.»
وی همچنین با اشاره به تلاش «باراک اوباما» رئیس‌جمهور آمریکا برای تشکیل یک ائتلاف جهانی، گفت این ائتلاف باید الگویی برای همکاری‌ها علیه تروریسم باشد. با این حال وی تأکید کرد که هیچ‌یک از کشورهای شرکت‌کننده در نشست جده، قصد اعزام نیروی زمینی به عراق را ندارند.
«باراک اوباما» رئیس‌جمهور آمریکا بامداد امروز (به وقت تهران) طی نطقی تلویزیونی از طرح خود برای مقابله با داعش رونمایی کرد. تسلیح گسترده مخالفان سوریه و انجام حملات هوایی داخل خاک این کشور، از اصلی‌ترین بندهای این طرح چهار بخشی است.
سعود الفصیل که بنا بر گزارش‌های متعدد گسترده‌ترین حمایت‌ها را از گروه‌های تروریستی فعال در سوریه انجام داده، در نشست خبری مشترک با کری، خواستار توقف ارسال منابع مالی و تسلیحات به سوریه شد و گفت: «ما توافق کردیم که با طرح جامع مبارزه با داعش همکاری کنیم و برای نابود کردن این گروه، مسئولیت‌هایی به عهده بگیریم.»
وی افزود: «عربستان همواره بر لزوم مقابله با تروریست‌ها تأکید کرده... عربستان سعودی برای پیشبرد این چارچوب و ارائه کمک، هیچ محدودیتی قائل نخواهد بود.»
روزنامه نیویورک‌تایمز روز گذشته به نقل از مقامات آمریکایی گزارش داد که عربستان با ایجاد پایگاهی در خاک خود برای آموزش مخالفان مسلح دولت سوریه موافقت کرده است. پیش از آن هم اوباما و ملک عبدالله پادشاه عربستان در گفت‌وگوی تلفنی، بر سر افزایش حمایت‌ها از مخالفان سوریه، توافق کرده بودند.
ساعتی قبل نشست وزرای خارجه 12 کشور از جمله کشورهای عضو شورای همکاری خلیج فارس، اردن، مصر، عراق، ترکیه و آمریکا در جده برگزار شده بود.
