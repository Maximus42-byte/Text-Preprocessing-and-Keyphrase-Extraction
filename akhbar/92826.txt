اسرائیل در آستانه پایان آتش بس نیروهای خود را نزدیک غزه مستقر کرد
رژیم تل آویو هم‌زمان با ساعات پایانی آتش بس ۵ روزه بین اسرائیلی‌ها و فلسطینیان نیروهای خود را در نزدیکی نوار غزه مستقر کرده است.
تصاویر جدید نشان می‌دهد تانک‌ها و بلدوزرهای اسرائیلی در حال تجمع در نزدیکی این منطقه تحت محاصره هستند. این آتش بس روز دوشنبه (۲۷ مرداد، ۱۸ اوت) به پایان می‌رسد.
در همین حال، مذاکره کنندگان اسرائیلی و فلسطینی برای برگزاری مذاکرات بیش‌تر به منظور حصول توافقی برای پایان دادن به تهاجم اخیر تل آویو به غزه در قاهره، پایتخت مصر به سر می‌برند.
جنبش مقاومت فلسطین، حماس و اسرائیل اواخر روز چهارشنبه (۲۲ مرداد، ۱۳ اوت) در زمینه تمدید آتش بس ۷۲ ساعته برای ۵ روز دیگر توافق کردند.
مذاکره کنندگان فلسطینی خاطرنشان کردند در صورت محقق نشدن خواسته‌های فلسطینیان هیچ توافق بلندمدتی را با اسرائیل امضا نخواهند کرد.
سامی ابو زهری، سخنگوی حماس در این باره گفت «اولویت این جنبش رسیدن به یک توافق است اما اشغال‌گران باید از وقت‌کشی دست بردارند.»
حماس خواهان پایان یافتن محاصره ۷ ساله غزه است اما تل آویو مدعی است که تنها در صورت خلع سلاح حماس به این اقدام دست می‌زند.
از زمان آغاز حملات اسرائیل به نوار غزه در ۸ ژوئیه تاکنون دست‌کم ۲ هزار و ۱۶ فلسطینی از جمله ۵۴۰ کودک کشته و ۱۰ هزار و ۱۹۳ نفر نیز زخمی شده‌اند.
