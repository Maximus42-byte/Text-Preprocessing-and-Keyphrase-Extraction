مشاور اوباما: تجمع حوثی‌ها در صنعا را محکوم می‌کنیم/صنعا: از حمایت‌های آمریکا متشکریم
خبرگزاری تسنیم: مشاور ارشد رئیس جمهور آمریکا در امور ضدتروریسم که در یمن به سر می‌برد با رئیس جمهور این کشور دیدار کرد.
به گزارش گروه بین الملل خبرگزاری تسنیم، لیزا موناکو مشاور ارشد ضدتروریسم باراک اوباما رئیس جمهور آمریکا در امور مبارزه با تروریسم با منصور عبدربه رئیس جمهور یمن دیدار کرد.
همزمان شبکه خبری اسکای نیوز اعلام کرد واشنگتن اقدامات حوثی‌ها را محکوم کرده است.
مشاور رئیس جمهور آمریکا در امور امنیت داخلی و مبارزه با تروریست در دیدار با "عبد ربه منصور هادی" موضع "باراک اوباما" رئیس جمهور آمریکا درباره تشدید تحرکات گروه حوثی ها و طرح رئیس جمهور یمن برای حل بحران سیاسی که به دور از خشونت و زور است را اعلام کرد.
وی در این دیدار از تلاش هایی که هادی برای حل بحران و پیشبرد یمن به ساحل امن انجام داده تشکر و تاکید کرد که دولت آمریکا معتقد است که دوره انتقالی در یمن پیروزی های زیادی را در راستای رساندن یمن به افق های صلح، پیشرفت و شکوفایی داشته است.
موناکو در ادامه افزود: آمریکا و جامعه بین الملل تجمع حوثی ها در صنعاء، پایتخت یمن را که به ایجاد ناامنی و بی ثباتی منتهی شده، محکوم می کند.
وی ادامه داد که آمریکا موضع خود را در قبال این رویکرد به حوثی ها اعلام کرده است.
مشاور رئیس جمهور آمریکا در امور امنیت داخلی و مبارزه با تروریست گفت که آمریکا در کنار یمن تا اتمام مرحله انتقالی به صورت موفقیت آمیز و کامل خواهد ایستاد.
از سوی دیگر عبد ربه منصور هادی نیز در این دیدار از حمایت های "باراک اوباما" رئیس جمهور آمریکا برای خارج کردن یمن از بحران تشکر کرد.
مردم یمن اخیرا در اعتراض به دستور دولت برای آزادسازی قیمت های سوخت و لزوم سرنگونی دولت فاسد و اجرای مصوبات کنفرانس گفت‌وگوهای ملی به خیابانها آمدند. آنها تاکنون سه مرحله از جنبش خود را اجرا کرده اند.
این اعتراضات گسترده در شهر صنعا و سایر مناطق یمن همچنان ادامه دارد. مردم با برپا کردن چادر در اطراف و داخل شهر صنعا تاکید کرده اند که تا تحقق خواسته های خود به تحصن خود ادامه خواهند داد.
