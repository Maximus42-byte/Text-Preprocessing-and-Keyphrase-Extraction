پروشنکو: اوکراین و ناتو در خصوص همکاری‌های فنی، نظامی و امنیتی مذاکره کردند
خبرگزاری تسنیم: رئیس جمهور اوکراین امروز پنج شنبه تاکید کرد که نشست با رهبران غربی متمرکز بر حمایت از همکاری امنیتی، نظامی و فنی از اوکراین بوده است.
به گزارش گروه بین الملل خبرگزاری تسنیم به نقل از ایتارتاس، پترو پروشنکو رئیس جمهور اوکراین در سخنانی در حاشیه نشست رهبران ناتو در ولز تصریح کرد: ما دیدگاه های خود را در خصوص برخی مسائل مهم از جمله حمایت از امنیت اوکراین مطرح کرده ایم. 4 صندوق قرار است برای حل و فصل مشکلات مربوط به تدارکات، ارتباطات، جرایم سایبری ، توانبخشی اجتماعی زخمی ها ایجاد شود.
پروشنکو افزود: در دیدار با رهبران ناتو در خصوص مذاکرات با ولادیمیر پوتین رئیس جمهور روسیه و نشست آتی گروه تماس اوکراین که قرار است فردا جمعه در مینسک برگزار شود گفتگو کرده است.
رئیس جمهور اوکراین گفت: اگر نشست مینسک برگزار شود، به محض بازگشت به کی یف دستور آتش بس خواهم داد. ما انتظار داریم اجرای طرح آتش بس از فردا آغاز شود. همه طرف ها نسبت به اجرای این طرح امیدوار هستند.
وی تاکید کرد: اوکراین آرامش و صلح می خواهد. اوکراین از جنگ خسته شده و برای تضمین آرامش همه تلاش خود را خواهد کرد.
