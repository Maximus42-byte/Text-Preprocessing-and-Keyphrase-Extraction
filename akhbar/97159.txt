راسموسن : حاکميت قذافي رو به پايان است
دبیر کل سازمان پیمان آتلانتیک شمالی ( ناتو ) روز دوشنبه اعلام کرد عملیات نظامی ناتو در لیبی به اهدافش نزدیک شده و دولت معمر قذافی رو به پایان است. آندرس فوگ راسموسن در مجمع ناتو در ورنا Varna گفت : عملیات ما در لیبی به اهدافش نزدیک شده است و به شدت از توان قذافی برای کشتن مردم این کشور کاسته ایم. وی افزود : دوران حاکمیت ترور معمر قذافی رو به پایان است و وی به شدت در داخل و خارج کشورش منزوی شده است و حتی نزدیکترین بستگانش در حال فرار هستند. جنگنده های ناتو حملات هوایی به طرابلس را افزایش داده و بارها اطراف محل سکونت قذافی را در باب العظیمیه واقع در مرکز پایتخت لیبی هدف گرفته اند. به گزارش خبرگزاری رویتر از ورنا ( بلغارستان ) ، دبیر کل ناتو تاکید کرد : ما تا زمانی که همه حملات و تهدیدها بر ضد غیر نظامیان متوقف شود و رژیم قذافی نیروها و مزدورانش را به پایگاهها و سرباز خانه ها بازگرداند ، به فشارها ادامه می دهیم.

