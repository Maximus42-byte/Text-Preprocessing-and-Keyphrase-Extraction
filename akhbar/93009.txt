اوکراین ۱۵هزار نیروی نظامی به مرز روسیه اعزام کرد
در حالی که برخی گزارش ها ازعقب نشینی نیروهای روسی از مرز اوکراین حکایت دارد، معاون وزیر دفاع روسیه روز پنجشنبه از اعزام ۱۵ هزار نیروی اوکراینی به مرزهای این کشور با روسیه خبر داد.
به گزارش خبرگزاری روسی ایتارتاس، آناتولی آنتونوف معاون وزیر دفاع روسیه بعداز ظهر روز پنجشنبه 18 اردیبهشت از اعزام یک نیروی نظامی اوکراینی متشکل از 15 هزار سرباز به نزدیکی مرزهای روسیه خبر داد.
خبرگزاری ایتارتاس به جزئیات بیشتری ازاین موضوع اشاره ای نکرد.
این درحالی است که دفتر مطبوعاتی کاخ کرملین روز گذشته اعلام کرده بود که ولادیمیر پوتین رییس جمهوری روسیه خواستار توقف عملیات نظامی نیروهای اوکراینی در استان‌های شرق این کشور شده است.
پوتین همچنین خواستار تعویق همه پرسی استقلال در استان‌های شرقی اوکراین شد و در همان حال برخی منابع خبری چهارشنبه شب از عقب نشینی نیروهای روسیه از مرزهای اوکراین خبر داده بودند.
