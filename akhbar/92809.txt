 'داعش' از سلیمان‌بیک عقب رانده شد
مردم آمرلی شکست محاصره این شهر پس از حدود دو ماه را جشن گرفتند
شبه‌نظامیان شیعه و کرد عراقی پس از شکستن محاصره شهر آمرلی به پیش‌روی‌های خود ادامه داده‌اند و اکنون می‌گویند توانسته‌اند نیروهای گروه دولت اسلامی (داعش سابق) را از منطقه سلیمان‌بیک عقب برانند.
شبه‌نظامیان شیعه و پیشمرگه‌های کرد که در دو هفته اخیر با حمایت حملات هوایی آمریکا توانسته بودند بخش‌هایی در اطراف سد موصل و تاسیسات نفتی این منطقه را از شبه‌نظامیان داعش پس بگیرند این بار گفته‌اند در شکستن محاصره آمرلی و پس گرفتن سلیمان‌بیک "کمک‌های ایران" در پیروزی‌شان موثر بوده است.
آنها می گویند ایران با کمک تسلیحاتی و ارایه نقشه‌های جنگی به آنها در عقب راندن نیروهای گروه دولت اسلامی از این منطقه کمک کرده است.
شهر آمرلی که روز گذشته (یکشنبه) پس از حدود دو ماه از محاصره خارج شد، در ۱۷۰ کیلومتری شمال بغداد واقع شده و اهالی آن امروز به گروه خبری بی‌بی‌سی گفتند که در این مدت چگونه با کمبود مواد غذایی و آب اشامیدنی مواجه بوده‌اند.
همزمان سازمان عفو بین‌الملل می‌گوید به شواهد جدیدی دست یافته که از "پاکسازی قومی" در شمال عراق توسط شبه نظامیان افراطی‌گرای دولت اسلامی خبر می‌دهد.
معاون حقوق بشر سازمان ملل متحد می‌گوید نیروهای گروه دولت اسلامی (داعش سابق) به طور منظم و هدفدار شهروندان غیرنظامی را هدف قرار داده‌؛ به اجبار "مسلمان" کرده‌اند؛ از آنها بهره‌وری جنسی کرده‌اند و مردم شهر آمرلی را در محاصره قرار داده‌اند.
دناتلا ریورا از عفو بین الملل، روز دوشنبه، اول سپتامبر، گفت: "گروه دولت اسلامی جرایم دهشتناکی مرتکب شده و در مناطق اطراف شهر سنجار حمامی از خون به راه انداخته تا کارزار خود برای از میان برداشتن غیرسنی‌ها و غیرعرب‌ها را به پیش ببرد."
از زمان اوج گیری درگیری‌ها در عراق هزاران غیرنظامی کشته یک میلیون نفر آواره شده‌اند
امروز همچنین شورای حقوق بشر سازمان ملل متحد جلسه‌ای اضطراری در ارتباط با بحران عراق تشکیل داد و با تصویب قطعنامه‌ای هیات ویژه‌ای را مامور بررسی درباره جرایم‌جنگی و جنایات علیه بشریت احتمالی که در عراق و از زمان اوج گیری درگیری‌ها روی داده کرد.
معاون حقوق بشر سازمان ملل متحد در این جلسه گفت نیروهای گروه دولت اسلامی (داعش سابق) به طور منظم و هدفدار شهروندان غیرنظامی را هدف قرار داده‌؛ به اجبار "مسلمان" کرده‌اند؛ از آنها بهره‌وری جنسی کرده‌اند و مردم شهر آمرلی را در محاصره قرار داده‌اند.
فلاویا پانسییری، در جلسه‌ای که ویژه بحران عراق در سازمان ملل متحد تشکیل شده بود گفت عراقیان مسیحی، ایزدی‌، ترکمان، شبک، سبایی، کاکایی و شیعه همگی توسط گروه دولت اسلامی مورد "اذیت و آزار بی‌رحمانه" قرار گرفته اند و این گروه "سنگدلانه به اقداماتی دست زده که در مواردی برابر پاکسازی قومی و مذهبی بوده است."
محمد شیعه السودانی، نماینده عراق در این شورا هم امروز گفت: "ما با یک هیولای تروریست روبرو هستیم."
وی و خانم پانسییری در حضور اعضای شورای حقوق بشر سازمان ملل متحد تاکید کردند که "شواهد محکمی" از وقوع جنایت علیه بشریت در مناطق تحت کنترل شبه نظامیان افراطی‌گرای دولت اسلامی در عراق وجود دارد.
در همین حال، خانم پانسییری گفت شواهد نشان می‌دهند که نیروهای ارتش عراق هم مناطق غیر نظامی را به توپ بسته‌اند و زندانیان را کشته‌اند.
جلسه اضطراری شورای حقوق بشر سازمان ملل متحد روز دوشنبه همزمان با ورود گروه خبری بی‌بی‌سی به شهر آمرلی بود. شهری در شمال عراق که ساکنان آن پس از دو ماه محاصره، ورود نیروهای کرد و شبه نظامیان شیعه را جشن گرفتند و با خبرنگاران درباره آنچه در این مدت بر آنها گذشته بود صحبت کردند.
از زمان اوج گیری درگیری‌ها در عراق و اشغال مناطق عظیمی از شمال این کشور توسط نیروهای موسوم به داعش، هزاران نفر که اکثرا غیرنظامی بوده‌اند کشته و بیش از یک میلیون نفر آواره شده‌اند.
